Fauna en flora

Over het algemeen mag gesteld worden dat de invloed van een windmolen op natuurlijke organismen vrij beperkt blijft. De hinder wordt voornamelijk door de bouwwerkzaamheden veroorzaakt. Daarnaast kan er een zeker biotoopverlies optreden, deels door de (beperkte) oppervlakte die de funderingssokkel inneemt, en ook door de eventuele aanleg van toegangswegen. Verder is het mogelijk dat het geproduceerde geluid een negatieve impact heeft op een aantal organismen. In bepaalde gevallen kan de bouw van één of meerdere turbines aanleiding geven tot barrièrevorming of versnippering van ecologische verbindingszones. Windmolens die op zee worden geplaatst, fungeren als obstakel voor bepaalde stromingen en kunnen zo zandbanken doen ontstaan of doen verdwijnen, met de bijbehorende gevolgen voor het ecosysteem. Hierover is echter nog zeer weinig onderzoek gebeurd; het is dan ook onduidelijk in hoeverre windturbineparken op zee schade aan het mariene ecosysteem kunnen toebrengen.
Er is echter één groep waarvoor windturbines potentieel problematisch kunnen zijn en dat is de avifauna. Daar is de laatste jaren dan ook heel wat aandacht aan besteed.

Vogels

Het bestuderen van de impact van de inplanting van windturbines op vogelpopulaties is belangrijk, niet alleen wegens het soms reële gevaar voor deze populaties, maar ook in verband met de publieke opinie. De draaiende rotoren spreken namelijk bijzonder tot de verbeelding wanneer het verband met vogels gelegd wordt. De term "gehaktmolen" is dan ook vaak niet van de lucht. Reeds begin jaren 1980, toen de slechts enkele kleine turbines die in Nederland opgesteld waren onmogelijk een probleem konden vormen, klonken waarschuwende stemmen. Feenstra bijvoorbeeld stelt in 1982 enerzijds vast dat er inderdaad een invloed uitgaat van windturbines, en anderzijds dat Nederland voor heel wat vogelsoorten op zeer belangrijke trekroutes ligt. Hij dringt dan ook aan op nader onderzoek naar impact op de avifauna. Deze bezorgdheid heeft in de jaren 1980 en '90 tot de realisatie van een aantal studies geleid.
Verder is het zo dat ideale locaties voor windturbines vaak samenvallen met vogelrijke gebieden. Dit is met name het geval langs de kustlijn (die door trekvogels als route wordt gebruikt), in havengebieden, polderlandschappen en ter hoogte van zandbanken. (fig. 41)
De hinder situeert zich op twee vlakken. Enerzijds is er het aanvaringsaspect: vogels kunnen verwond of gedood worden doordat ze de turbine raken. Daarnaast is er het belangrijker verstoringsaspect: vogels die niet meer in de buurt komen omwille van de aanwezigheid, de beweging of het geluid van de turbines.

Aanvaringsaspect

Spaans et al. proberen een aantal vaststellingen uit hoofdzakelijk Nederlandse onderzoeken te resumeren. Wat het aanvaringsaspect betreft komen zij tot volgende vaststellingen.
De kans op aanvaringen is het hoogst 's nachts en in de schemering, en dan vooral daar waar veel vogels op geringe hoogte passeren. De aanvaringskans varieert sterk naargelang de soort(groep). 's Nachts lopen zangvogels en meeuwen een groter risico dan ganzen, zwemeenden en steltlopers. De kans op botsing stijgt naarmate het rotoroppervlak groter wordt en het aantal wieken toeneemt. Het aantal slachtoffers stijgt echter minder snel dan de toename van de rotoroppervlakte, zodat grotere turbines eigenlijk vaak voordeliger zullen zijn voor vogels. Het aantal rotorbladen is niet echt relevant meer daar alle grotere turbines tegenwoordig driebladig zijn.
Het aantal slachtoffers is sterk afhankelijk van lokale factoren zoals de vogeldichtheid en de zichtbaarheid van de turbine in het landschap (onder andere beïnvloed door horizonverlichting). Uiteindelijk komen slechts 5% van de vogels die door het rotoroppervlak vliegen effectief met een wiek in aanraking. Van deze incidenten loopt ongeveer de helft fataal af. Zangvogels botsen niet enkel met de wieken, maar worden vaak ook door het zog naar beneden geslagen.

Aangezien voor- en najaarstrek zich hoofdzakelijk op grote hoogte en over een breed front afspelen, stelt het probleem zich daar minder. Wel zouden gevallen van grote vogelsterfte door nachtelijk aanvliegen optreden bij obstakels die meer dan 150 m boven het landschap uitsteken. Het is niet duidelijk of windturbines als zulke obstakels moeten beschouwd worden; in elk geval benaderen de grootste windturbines deze hoogte.
Ook is het zo dat de kust als gidslijn fungeert, zodat daar lokaal zeer hoge trekdichtheden kunnen ontstaan. Feenstra verwoordt dit als volgt: "De geweldige omvang van de vogeltrek, waarbij 200 000 vogels een strekkende mijl per uur kunnen passeren, kan ook bij een geringe risicofactor een naar menselijke maatstaven gemeten onaanvaardbaar aantal slachtoffers opleveren." Volgens Rodts worden ook dijken, dammen en wegen lineaire elementen die vaak als inplantingsplaats gesuggereerd worden als gidslijn voor seizoenstrek gebruikt.
Anders is het gesteld met lokale vliegbewegingen (hoog- en laagwatertrek, slaaptrek, voedselvluchten) die vrijwel volledig op windturbinehoogte plaatsvinden, en dan nog vaak in de schemering.
Metingen komen uit op 0,01 tot 0,07 slachtoffers per dag en per turbine. Geëxtrapoleerd naar 1000 MW (dit was in 1990 het Nederlandse overheidsstreefdoel voor het jaar 2000) komt men tot 21000 à 46000 slachtoffers op jaarbasis. Dit getal staat in schril contrast met de naar schatting anderhalf miljoen vogels die in Nederland door toedoen van de jacht het leven laten, één miljoen door botsing met elektriciteitskabels en twee miljoen door het verkeer, cijfers afkomstig van de Nederlandse Vogelbescherming en vermeld in de IDE-brochure. Arkesteijn et al. geven in 1987 als waarden enkele honderdduizenden door jacht, een miljoen door hoogspanningslijnen en meer dan 650 000 door het wegverkeer.
Het effect van lichten op de rotorbladen werd reeds eerder besproken; waarschijnlijk is dit uit het oogpunt van aanvaring geen interessante maatregel. In het Zeeuwse MER schrijft men dat verlichting op nevelige en mistige nachten vermoedelijk averechts werkt, terwijl het tijdens nachten met goed zicht een overbodige maatregel is gebleken. Wanneer de omstandigheden zeer slecht zijn, met name regen en harde wind in trekrichting, of met nieuwe maan, zal het op sommige locaties aangewezen zijn de turbines stil te zetten. Dit geldt meestal niet bij mist, aangezien de rotor dan vaak niet draait wegens te weinig wind. Waarschijnlijk is nader onderzoek naar technieken die vogels attent maken op de draaiende rotor aangewezen. Voor hoogspanningsleidingen zijn bijvoorbeeld positieve resultaten geboekt door het eenvoudigweg aanbrengen van kunststofkrullen.


Percival concludeert uit een aantal Britse en Nederlandse onderzoeken dat aanvaringsslachtoffers geen significante reductie van populaties veroorzaken. De enige bekende gevallen waar er wel problemen in die zin zijn opgedoken, deden zich voor te Tarifa (Zuid-Spanje) en Altamont Pass (Californië). In beide gevallen gaat het om windparken die dwars op een belangrijke trekroute van een zeldzame en gevoelige roofvogelsoort staan ingeplant. Bovendien staan de turbines zeer dicht op elkaar. In Californië zijn de vakwerkmasten nog een verzwarende factor, aangezien die een aantrekkingskracht uitoefenen op roofvogels die op zoek zijn naar een rustplaats.
Dat dit laatste dan weer niet steeds een probleem hoeft te zijn, bewijst het feit dat in Denemarken aan verschillende windturbines nestkasten bevestigd zijn waarin er succesvol valken broeden.
Aubrey vernoemt nog een studie, lopende over de eerste vijf jaar na het operationeel worden van vijf windturbines in het Zuid-Franse Port-la-Nouvelle en waarbij geen gewonde of gedode vogels gerapporteerd werden. Het windpark van Port-la-Nouvelle bevindt zich nochtans in een belangrijk vogelreservaat en ligt bovendien op een belangrijke trekroute van onder andere roofvogels.
Het monitoringonderzoek op het windpark van Zeebrugge door het Instituut voor Natuurbehoud maakt melding van 30 tot 80 gevonden slachtoffers per jaar. Na het toepassen van een correctiefactor voor niet teruggevonden slachtoffers komt men op 273 à 727 slachtoffers, of 11 à 29 per turbine. De cluster die het verst in zee staat maakt jaarlijks 22 tot 58 slachtoffers per turbine, de eerder landwaartse cluster geeft er minder dan vier. Meer dan 90% dodelijke aflopen hebben betrekking op meeuwen. De kwetsbare sternenpopulaties in de Zeebrugse voorhaven mogen echter niet uit het oog verloren worden.

Verstoringsaspect

Verstoring kan op drie manieren optreden, namelijk met betrekking tot broedgedrag, pleistergedrag en gedrag bij het langsvliegen.
Enkele onderzoeken, die over een korte termijn van één tot twee jaar na het operationeel worden van de turbines liepen, vertoonden geen verstoring onder broedvogels. Gewenning en plaatstrouw aan broedgebied spelen hier vermoedelijk een rol. Spaans et al. merken op dat dit misschien niet meer het geval is wanneer de populatie zich volledig vernieuwd heeft. Opvallend is dat deze vaststellingen niet stroken met resultaten van gelijkaardige onderzoeken waar het over andere antropogene obstakels in het landschap gaat (maar waar de invloeden op bodemgebruik en waterhuishouding vaak drastischer werden gewijzigd). Er zijn geen bronnen die deze vaststellingen tegenspreken.
Wanneer we het hebben over foeragerende en rustende vogels, dan blijkt wel degelijk verstoring op te treden. De afstand tot de turbines waarover een vermindering van het aantal pleisterende vogels vastgesteld wordt, hangt sterk af van soort tot soort. Vooral de aantallen eenden, meerkoeten, steltlopers en meeuwen (behalve kokmeeuw) ondervinden in open agrarisch gebied een terugval van 65 tot 95% over afstanden van 100 tot 500 m. Ook zwanen en ganzen zouden negatieve effecten ondervinden. In een recent Duits onderzoek komen kolganzen niet dichter dan 400 m bij een turbine, tot op 600 m zijn de aantallen sterk gereduceerd. Voor de kleine rietgans zouden volgens een Deense studie gelijkaardige cijfers gelden, hoewel dit niet overal bevestigd wordt. Een onderzoek in Zweden wees uit dat de aantallen grazende brandganzen slechts gereduceerd waren vanaf 25 m rond de fundering.
Ook turbines die aan de rand van een watervlakte, of in het water staan, werken verstorend (uiteraard op andere vogelsoorten). Ook onder watervogels zijn er gevoelige en minder gevoelige soorten. De eenden brilduiker, wilde eend, tafeleend en kuifeend mijden het gebied binnen een straal van 300 m. Ook tafel- en kuifeend bleken gevoelig, zij het in mindere mate.
Onderzoek naar de effecten van het Deense offshore-windturbinepark Tunø Knob wees uit dat eidereenden tot 100 m afstand weg bleven van de turbines, maar dat de populatiegrootte niet significant beïnvloed werd door de aanwezigheid van het windpark.
Een onderzoek naar effecten op land- en watervogels van de proefwindcentrale te Oosterbierum merkte kuifeend, meerkoet, kievit, zilvermeeuw en duiven als gevoelig. Goudplevier en wulp bleken zeer gevoelig (tot 500 m verstoring), terwijl voor kraaiachtigen en spreeuwen geen invloed werd genoteerd.
In gesloten landschap zullen de effecten vermoedelijk veel minder sterk gelden, naar analogie van de verstoring door verkeerswegen. Over pleisterende zangvogels zijn nog geen gegevens bekend.
Het langsvliegen van vogels is een derde activiteit die kan verstoord worden. Afhankelijk van de soort en de zichtbaarheid zullen sommige vogels zijwaarts uitwijken wanneer ze een windmolenpark naderen, andere zullen tussen de turbines doorvliegen. 's Nachts proberen vogels op korte afstand de turbines te vermijden door zijwaarts uit te wijken. Vogels die goed bekend zijn met de situatie zullen in donkere nachten een omtrekkende beweging maken rond het park, waar ze anders tussen de molens doorvliegen.
In het algemeen zullen de aantallen vogels die het windmolenpark passeren, afnemen. Het negatieve effect lijkt groter te zijn bij dicht bij elkaar geplaatste turbines. Te Oosterbierum bleken wilde eend, watersnip, wulp, mogelijk lijsters en bij dens geplaatste molens (met een tussenafstand van vijf keer de rotordiameter) ook piepers en spreeuwen gevoelige soorten te zijn.
Bij lokaal trekgedrag wordt er minder uitgeweken bij dens geplaatste turbines, maar omdat het gedrag van op grotere afstand in omgekeerde zin wordt aangepast, lijkt een open plaatsing (met een tussenafstand van tien keer de rotordiameter) toch minder negatieve effecten te veroorzaken.

Het is duidelijk dat het onderzoek naar verstoringseffecten op vogels nog niet afgerond is. Dit ligt hoofdzakelijk aan het beperkt aantal reeds gerealiseerde windparken waarop onderzoek kan verricht worden. Het effect op een bepaalde vogelsoort kan enkel onderzocht worden door het waarnemen van die vogelsoort in de omgeving van een bestaand windpark. Vanuit het voorzorgsprincipe is het vaak onverantwoord om een windpark aan te leggen in een belangrijk rustgebied voor bepaalde kwetsbare vogelsoorten, zelfs al is er een reële kans dat de vogels in kwestie geen hinder ondervinden.

Wetgeving

De Omzendbrief legt de nadruk op het voorzorgsprincipe, wat impliceert dat vóór een windturbine geplaatst wordt, er uitgebreid onderzoek moet gedaan worden naar het belang van de site voor vogels, zowel broedend, pleisterend of trekkend. De projectontwikkelaar moet aantonen dat er "geen onaanvaardbare verslechtering van de ecologische samenhang optreedt." Iets meer specifiek wordt gesteld: "Als te hanteren afstandsregel t.o.v. het rotorblad geldt 250 m afstand tot natuurgebieden ... In geval van specifieke beschermingsgebieden en/of vogelsoorten, reservaten en/of de nabijheid van beschermde habitats dient een afstandsregel van 500 tot 700 m gerespecteerd te worden."
Volgens Everaert et al. gaat het hier om de internationaal beschermde Ramsargebieden, Europese Vogel- en Habitatrichtlijngebieden en speciale beschermingszones. Aangezien negatieve effecten, veroorzaakt door windturbines, zo goed als alleen op de avifauna werden vastgesteld, gaan we ervan uit dat het uitsluiten van deze gebieden enkel geïnspireerd is door de mogelijke kwetsbaarheid van de vogelpopulaties in deze gebieden.

Vogelrichtlijngebied

Vogelrichtlijngebieden zijn speciale beschermingszones die door de lidstaat in kwestie afgebakend worden en voorgelegd moeten worden aan de Europese Commissie. Het Vlaams Gewest heeft in 1988 23 van deze speciale beschermingszones afgebakend. Hoewel dit niet correct is volgens de richtlijnen van de Europese Commissie, zijn deze gebieden opgesplitst in 7 integraal beschermde en 16 niet-integraal beschermde zones, samen 97580 ha groot. Over het juridisch statuut van deze niet-integraal beschermde zones bestaat dus enige onzekerheid. Integrale bescherming is volgens de Vlaamse wetgeving voor deze laatste gebieden enkel van toepassing voor de "bestemmingen" en "habitats" die binnen de perimeter van deze gebieden gelegen zijn. Het gaat hier met name over natuurgebied, bosgebied, bosgebied met ecologisch belang, natuurreservaten, slikken en brakwaterschorren, dijken, kreken en hun oevervegetaties. Voor de Europese Commissie is steeds de volledige perimeter van het Vogelrichtlijngebied beschermd.
De bescherming als Vogelrichtlijngebied houdt in dat er maatregelen moeten getroffen worden die ervoor zorgen dat de kwaliteit van de habitats niet verslechtert. Als er kans bestaat dat een significante verstoring optreedt, dan moeten daar corrigerende maatregelen tegen genomen worden. Bij onzekerheid dient dus het voorzorgsprincipe toegepast te worden.
Grote oppervlakten Vogelrichtlijngebied bevinden zich in de Limburgse en Antwerpse Kempen, in windrijk Vlaanderen gaat het over een aantal kustpolders in de omgeving van Brugge, een aantal duingebieden, ook de IJzervallei, het Zwin en delen van het Krekengebied.

Hinder en milieuaspecten

Hoewel de windturbine vaak als symbool van milieuvriendelijke spitstechnologie wordt beschouwd, kunnen er lokaal een aantal niet te verwaarlozen effecten op de nabije omgeving optreden.

Geluidshinder

Geluidsproductie

Geluidshinder wordt door tegenstanders van windturbines vaak als belangrijkste "harde" argument gehanteerd. Het is dan ook belangrijk dit aspect niet te verwaarlozen.
Een operationele windturbine brengt twee vormen van geluid voort. De ene vorm is mechanisch lawaai afkomstig van voornamelijk de versnellingsbak. De laatste jaren is daar echter een serieuze verbetering in gekomen dankzij het toepassen van speciale behandelingen van de tandwielen, en het kunstmatig aanpassen van de resonantiefrequentie van de gondelkast en rotorbladen.
Een tweede vorm is aërodynamisch geluid, voortgebracht door de lucht die om de bewegende rotorbladen stroomt. Dit geluid benadert in spectrum de witte ruis die doorgaans als achtergrondgeluid wordt waargenomen wanneer het (hard) waait. Wanneer men onder de turbine staat, zal deze witte ruis toe- en afnemen met de afstand van de wiek tot de toehoorder, en dus een ritmerend suizen tot gevolg hebben. De geluidsdruk neemt met de vijfde macht toe bij toenemende snelheid van de rotorbladen ten opzichte van de omringende lucht. Verbeteringen zijn de laatste jaren gerealiseerd door de toenemende rotordiameter die een lager toerental tot gevolg heeft, en ook door een geruislozer ontwerp van de wiekprofielen. Aangezien kleine beschadigingen grote geluidsdrukverschillen teweeg kunnen brengen, is het ook belangrijk dat de bladen bij de constructie voorzichtig behandeld worden.
De geluidsproductie van de turbine wordt door de fabrikant meestal als "brongeluid" in dB(A) opgegeven. Dit brongeluid wordt kan volgens de gestandaardiseerde IEA-methode worden bepaald, en ligt dan tussen 96 en 108 dB(A) voor moderne turbines. In realiteit echter varieert dit brongeluid met de windsnelheid. De curve die de toename representeert hangt sterk af van de gebruikte technologie. Door metingen ter plekke kan men de bronsterkte bepalen met behulp van de formule waarin het gemeten geluidsniveau is, Lw de bronsterkte, R de afstand tussen bron en ontvanger en ΣD de som van de correcties voor bodem, absorptie, verstrooiing, afscherming en reflectie. De laatste term is echter zeer moeilijk nauwkeurig te bepalen.
De energie in de geluidsgolf aanwezig neemt kwadratisch af met de afstand tot de bron, wegens de bolvormige voortplanting van de golf. Aangezien het geluidsniveau bij bepaling logaritmisch varieert met de energiedichtheid, wil dat zeggen dat bij een verdubbeling van de afstand tot de geluidsbron (waarbij slechts een vierde van de energie nog aanwezig is) het geluidsniveau met 10.log(4) = 6 dB(A) afgenomen is. Men moet echter nog voor ogen houden dat wanneer het geluidsniveau met tien decibel toeneemt, de door de waarnemer ervaren subjectieve luidheid verdubbelt.
Ter illustratie: op een afstand van één rotordiameter van de voet van een windturbine met brongeluid 100 dB(A) zal men een geluidsniveau tussen 55 en de 60 dB(A) meten.
Tot zover de theorie. In de praktijk is het zeer moeilijk te voorspellen of geluid van een windturbine storend zal zijn of niet. Veel hangt af van de ingesteldheid van de waarnemer: hoewel de ruis van de windmolen vaak amper te onderscheiden is van achtergrondgeluid, wordt het vaak "storend" genoemd. De IDE-brochure over dit onderwerp zegt: "Op grond van onderzoeken heeft men vastgesteld dat geluid van installaties, zoals windturbines, acceptabel is wanneer het niet hoger is dan het zogenaamde referentieniveau van het omgevingsgeluid." Met dit referentieniveau bedoelt men dan ofwel LA95,1h (zie verder), ofwel het wegverkeerniveau.

Een andere zaak is de invloed van de windrichting, en van absorptie en reflectie door het reliëf. In de ETSU-studie over de houding van het publiek ten aanzien van bestaande windparken in het heuvelachtige Wales merkt één van de ondervraagden in verband met geluidshinder op: "... we've found out that what is happening is that they are using the sound data, they are taking measurements from what's happening in Denmark, which is a flat country." Verschillende ondervraagden beweren onder bepaalde weersomstandigheden turbines te horen die onzichtbaar in een andere vallei staan.
Verder is het zo dat het geluid van de windturbine maar bij bepaalde windsnelheden hoorbaar zal zijn. Lagae stelt dat bij windsnelheden lager dan 7 m/s de rotatiesnelheid van de rotor zo laag is dat er geen geluidshinder optreedt. Vanaf 9 m/s stijgt het achtergrondgeruis dan boven het geluidsniveau van de windturbine, zodat er ook dan geen probleem is. Indien het lawaai tussen 7 en 9 m/s als problematisch ervaren wordt (bijvoorbeeld 's nachts), dan is het mogelijk om de rotor geforceerd aan lagere snelheid te laten draaien. Dit heeft uiteraard wel consequenties voor de opbrengst. Arkesteijn et al.199 zien geluidshinder echter al bij 5 m/s optreden. Mogelijk ligt dat aan het feit dat de gemiddelde turbinegrootte in 1987 heel wat lager, en de rotatiesnelheid veel hoger lag dan in 2000.
Wanneer meerdere turbines in elkaars nabijheid worden geplaatst, of wanneer andere geluidsbronnen aanwezig zijn, moet de uitgezonden energie (in W/m2) van alle bronnen opgeteld worden, waarna op logaritmische schaal het geluidsniveau (in dB(A)) bepaald wordt. Twee identieke geluidsbronnen op gelijke afstand van de toehoorder zullen een toename met 3 dB(A) tot gevolg hebben. Om een bepaalde grenswaarde (bijvoorbeeld 40 dB(A)) waar te nemen, zal men bijgevolg meer afstand moeten nemen van de dichtstbijzijnde turbine uit een groep dan van een gelijkaardige solitaire turbine.
Volgens de rekenmethode die Lagae gebruikt (waarbij het brongeluid van de turbine berekend wordt uitgaande van een meting aan de voet van de turbine), zal voor een berekend brongeluid van 98 dB(A) de afstand tot de bron waar het geluidsniveau nog bijvoorbeeld 45 dB(A) bedraagt 126 m zijn. Bij de metingen bleek echter een zuivere toon waar te nemen rond de 200 Hz. Wanneer men de VLAREM-reglementering zou toepassen, dient men in dergelijk geval vijf extra decibels bij het bronniveau te rekenen zodat de afstand tot de akoestische isolijn van 45 dB(A) toeneemt tot 224 m. Stelt men vijf dergelijke turbines op een lijn op, dan wordt de afstand tot de lijnopstelling 562 m. Deze waarden werden bekomen bij metingen op de Vestas 660 kW-turbine te Lombardsijde. Grotere vermogens leveren meestal ook hogere geluidsniveaus.


Hieruit volgt dat voor windparken geheel andere afstandsnormen zouden moeten gelden dan voor solitaire turbines of clusters. (fig. 39)

Wetgeving

De geluidsnormering in Vlaanderen is vastgelegd in de VLAREM II-milieuwetgeving. De richtwaarden worden onder de vorm van LA95,1h in dB(A) gegeven, dit is het geluidsniveau van de achtergrondruis op een bepaalde plaats dat over een meetperiode van een uur gedurende 95% van de tijd overschreden wordt. Er wordt een klasse "overdag" (7-19u), "avond" (19-22u) en "nacht" (22-7u) gehanteerd. Voor woongebied bijvoorbeeld geldt respectievelijk 45, 40 en 35 dB(A) als richtlijn, voor landelijk gebied 40, 35 en 30 dB(A), voor gebied op minder dan 500 m van industrie 50, 45 en 40 dB(A). Voor nieuwe installaties geldt dat het specifiek geluid 5 dB(A) onder deze richtwaarden moet blijven. Bovendien mogen geen zuivere tonen worden geproduceerd: daarvoor worden 5 strafdecibels aangerekend. En wanneer het geluid sterk fluctueert, moet 15, 10 en 10 dB(A) bijgeteld worden afhankelijk van de periode van de dag. Metingen wijzen echter uit dat dit sterk fluctueren bij windturbines niet voorkomt.

Artikel 6.20.5.1 van VLAREM II geeft echter een afwijking van deze normen voor installaties voor de winning van water- en windenergie: "In afwijking van de bepalingen in hoofdstuk 4.5 zijn in dit geval geen geluidsnormen van toepassing. In de milieuvergunning kunnen geluidsemissiegrenswaarden worden opgelegd in functie van de omgevingssituatie." Deze wijziging aan VLAREM II werd in december 1998 door de Vlaamse Regering goedgekeurd, expliciet met de bedoeling de inplanting van windturbines in landelijk gebied niet extra te bemoeilijken.
Deze leemte in de wet kan dus door de lokale overheden (gemeenten en provincies) worden opgevangen

door in de milieuvergunning bijzondere voorwaarden op te leggen.

De Omzendbrief van het Ministerie van de Vlaamse Gemeenschap stelt: "Het streefdoel moet minstens zijn dat in landelijke zones de turbines niet meer geluid mogen produceren dan het achtergrondgeluid LA95,1h min 5 dB(A). ... Dit zal vooral van belang zijn in de omgeving van geluidsgevoelige gebieden zoals natuurgebieden, recreatiegebieden, en de dichtstbijgelegen woningen toebehorend aan derden. Vanzelfsprekend geldt dit in het bijzonder binnen de potentiële stiltegebieden die momenteel ter afbakening onderzocht worden. ... Een minimale afstandsregel van 150 m (600 kW-turbine) tot 250 m (1500 kW-turbine) kan worden gehanteerd tot de dichtstbijgelegen woningen toebehorend aan derden."

Ruimtelijke consequenties

Het gegeven geluid legt in Vlaanderen sterke beperkingen op aan de plaatsingsmogelijkheden voor windturbines. Daar zijn twee belangrijke redenen voor.

Ten eerste is Vlaanderen zeer dicht bevolkt. Wanneer we tot elke woning een bepaalde, uit akoestische overwegingen voortspruitende afstand (waarvoor de vuistregel uit de Omzendbrief 150 à 250 m geeft) aanhouden, dan spreekt het voor zich dat het probleem zich veel eerder in dichtbevolkte dan in schaars bevolkte gebieden zal stellen.
Het tweede punt is de voor Vlaanderen typische grote spreiding van de bebouwing. A priori lijkt het logisch dat windturbines niet in de onmiddellijke nabijheid van dorpskernen worden opgesteld, maar in Vlaanderen moet in dat opzicht evenzeer rekening gehouden worden met bebouwingslinten, uitgespreide woonparken en alleenstaande en zonevreemde woningen. Opnieuw lijkt het historische gebrek aan planning uit de jaren 1960 en '70 een zware hypotheek te leggen op de open ruimte als gemeenschapsgoed, die onder andere een voorwaarde voor de ontwikkeling van duurzame elektriciteitsproductie is.
Inzake de versnippering van natuurgebieden kunnen we hetzelfde verhaal vertellen. Wanneer we ook natuurgebieden willen vrijwaren van extra geluidsbelasting betekent dit vaak dat de geluidsbuffers rond vele kleine stukjes natuur in oppervlakte groter worden dan het natuurgebiedje in kwestie zelf.
Wat de lintbebouwing betreft, schijnt er nog een lichtpuntje in het duister. De meeste lintbebouwing situeert zich namelijk langs verkeerswegen met een hoog achtergrondgeluidsniveau, waar een windturbine vaak niet bovenuit komt. In die zin zou het toch verantwoord kunnen zijn om wel windturbines te plaatsen in de onmiddellijke omgeving van lintbebouwing. Hetzelfde geldt voor sommige kleine natuurgebiedjes die bijvoorbeeld vlakbij autosnelwegen of spoorwegen of in de nabijheid van industriegebieden gelegen zijn. Bij de ruimtelijke analyse in het Windplan Vlaanderen wordt met mogelijke geluidshinder rekening gehouden door rondom elke woonzone en plaats waar bewoonde huizen staan een buffer van 250 m te vrijwaren. Uit het voorgaande blijkt echter dat die 250 m een vuistregel is, die vaak overdreven is, maar even goed (afhankelijk van het soort turbine, het aantal turbines, de mate van plaatselijke reflectie of absorptie en de interpretatie van de optredende zuivere tonen en fluctuatie) veel te laag kan zijn.
Rond natuurgebieden (en gelijkaardige bestemmingen) wordt eveneens een buffer van 250 m aangehouden. Zowel voor woon- als voor natuurgebieden zou in specifieke gevallen echter deze afstand gereduceerd kunnen worden, rekening houdend met het reeds aanwezige ruisniveau. Er zou dan wel extra aandacht besteed moeten worden aan andere potentiële vormen van verstoring dan enkel geluidshinder.
Voor industrie- en gelijkaardige gebieden rekent het Windplan met een "positieve" buffer van eveneens 250 m. Het gaat hier om een strook rond industriegebied waar wel windturbines zouden kunnen geplaatst worden, zelfs al is dit volgens de bodembestemming minder aangewezen. In hoeverre deze aanpak door akoestische aspecten werd geïnspireerd is onduidelijk. In elk geval is het zo dat VLAREM II overdag als richtwaarde voor gebieden op minder dan 500 meter van industriegebieden voor LA95,1h 50 dB(A) geeft.206 Een windturbine, geplaatst op de uiterste rand van de 250 m-buffer uit het Windplan, zal op 500 m van het industriegebied over het algemeen geen geluid hoger dan 50 - 5 = 45 dB(A) produceren. Soms echter zal dit toch het geval zijn: bij toepassing van bepaalde grote (en dus lawaaierige) turbines, wanneer men zuivere tonen in rekening brengt of wanneer er verschillende turbines geplaatst worden.

Schaduw- en stroboscoopeffect

Voor omwonenden kan de bewegende schaduw die de rotorbladen werpen hinderlijk zijn. De mate waarin hinder ondervonden wordt zal uiteraard afhangen van de al dan niet aanwezige menselijke activiteit in de onmiddellijke omgeving van de turbine, maar ook van de stand van de zon, de aanwezige bewolking en de windrichting (en dus stand van de rotor) op een bepaald moment, alsook van de rotordiameter. De afstand tot de turbine bepaalt de mate waarin de schaduwvorming als hinderlijk wordt ervaren. Vanaf een afstand van 500 à 1000 m wordt de rotorschaduw niet meer als flikkering ervaren. Door de voortdurend wijzigende stand van de zon zal het hinderlijk effect op een bepaalde plaats over het algemeen niet langer dan enkele minuten duren.
Schaduwberekening voor een bepaalde site gaat meestal uit van een "worst case"-scenario, waarbij het altijd waait, er nooit bewolking is en de wind steeds uit de richting van de zon waait. Deze berekening levert een kaart op met de locaties waar schaduwhinder kan voorkomen. Met behulp van bijkomende informatie (aantal uren zon, aantal uren wind, windroos) kan dan de kans bepaald worden dat de schaduwvorming inderdaad optreedt. Software als WindPro en WindFarm zijn in staat om dit soort berekeningen uit te voeren en grafisch weer te geven. Een rudimentaire berekening kan gemaakt worden op de website www.windpower.dk.207
Schaduweffecten zijn in de meeste landen niet gereglementeerd. De belangrijkste reden daarvoor is dat er slechts weinig constructies belangrijke bewegende schaduwen veroorzaken. In Duitsland is er een proces geweest waarbij de rechter een norm stelde van maximaal dertig uur schaduwvorming op een aanpalend perceel. Sindsdien bieden de meeste windturbinefabrikanten schaduwstopsystemen aan. De uitbater van de windturbine programmeert dan risicotijdsintervallen waarbinnen schaduwhinder voor omwonenden zou kunnen optreden. Een lichtsensor meet dan de helderheid en zet de turbine stop indien de zon te hard schijnt.
We geven enkele waarden als voorbeeld, berekend met genoemde website voor de breedtegraad van Brussel, waarbij aangenomen wordt dat de turbine 75% van de tijd in bedrijf is en dat de zon 40% van de tijd schijnt. Een turbine met een mast van 50 m en een rotordiameter van 43 m kan een schaduw werpen tot minder dan 1000 m van de mastvoet, zij het dat het daar over enkele minuten per jaar gaat. De richtwaarde van 30 uur per jaar wordt bereikt op een honderdtal meter van de turbine. Voor een turbine met een mast van 85 m en een rotordiameter van 70 m vinden we jaarlijks 30 uur schaduw binnen een tweehonderdtal meter van de mastvoet. (fig. 40)
Het MER Zeeland stelt "dat het gebied waarbinnen de slagschaduw nog hinderlijk aan woningen kan optreden kleiner is dan de afstand die wordt aangehouden ter voorkoming van geluidshinder aan woningen." Het is echter niet duidelijk op welke criteria men zich baseert. De Vlaamse Omzendbrief neemt deze redenering over: "... omwille van de minimale afstand van 150 m de invloed naar de menselijke leefomgeving verwaarloosbaar is of niet van toepassing."
Nochtans wijst de praktijk uit dat slagschaduw wel degelijk tot problemen kan leiden, voornamelijk dan in het geval van kleine windturbines, die zeer dicht bij woningen kunnen geplaatst worden terwijl ze toch aan alle geluidsnormen voldoen (zodat de 150 m-regel niet van toepassing is).
Een tweede effect dat kan ontstaan door interferentie van de draaiende rotor met de zon is reflectie. De verfsystemen die door de fabrikanten gebruikt worden maken echter dat dit effect anno 2000 te verwaarlozen is.

Actiegroepen

Nochtans blijken er in gebieden waar veel windturbines worden geplaatst nogal wat actiegroepen te ontstaan die heel wat aanhang verwerven. Dit fenomeen treedt tot nu toe vooral in Duitsland en het Verenigd Koninkrijk op.
Actiegroepen ontstaan voornamelijk daar waar de berekeningen van de geluidseffecten slechts in beperkte mate met de realiteit overeenkwamen, en waar dus geluidsoverlast optreedt. Daarnaast treedt het fenomeen ook op waar grote windparken een drastische wijziging van het landschap veroorzaken.
In Duitsland waren in 1997 reeds een tachtigtal burgercomités actief bezig met protest tegen nieuwe windturbines; zij hadden toen zo'n veertig processen aangespannen. Dat niet alleen NIMBY-effecten een rol spelen in het protest, mocht de voorstelling van het Manifest van Darmstadt in september 1998 duidelijk maken. Dit manifest werd ondertekend door 95 hoogleraren en schrijvers en stelt dat met de toepassing van windenergie een technologie gestimuleerd wordt die voor de energievoorziening, het besparen op grondstoffen en de bescherming van het klimaat compleet zinloos is. De ondertekenaars vinden dat het landschapsbeeld waarin historische kernen, kerken en kastelen domineren, vervreemd wordt. Zij vinden dat het geringe aandeel in de energievoorziening dat door wind kan gedekt worden niet in verhouding staat tot de negatieve effecten ervan. Nochtans erkennen ze wel de milieuproblemen die aan de basis liggen van het stimuleren van windenergie. Het geld dat aan dergelijke subsidies uitgegeven wordt willen zij besteden aan verdere ontwikkeling van de energie-efficiëntie en aan basaal wetenschappelijk energieonderzoek. Een echt alternatief voor de energie die uit wind gewonnen wordt stellen zij echter niet voor.
In april 2000 werd in navolging van het Manifest van Darmstadt het Leeuwarder Manifest opgesteld door de toen net opgerichte Nederlandse Stichting Nationaal Kritisch Platform Windenergie. Deze stichting heeft tot doel lokale initiatieven te verenigen. De eisen en argumenten die ze bekend maken zijn in grote lijnen dezelfde als die van het Duitse manifest.
De kleinere actiegroepen hebben in het World Wide Web een middel gevonden om hun ongenoegen te uiten, en veroorzaken op die manier ongetwijfeld een kettingreactie. Provocerende foto's van afgeknapte en kapotgebliksemde turbines, geluidsfragmenten, al dan niet bewegende beelden en online-enquêtes moeten de websurfer overtuigen van de onzin van windenergie. Thayer noemt het ontstaan van dit soort netwerken van lokale actiegroepen het NIABY-effect: "Not In Anyone's Backyard". Hij stelt dat dit fenomeen onder andere verantwoordelijk is voor de negatieve houding die het publiek tegenwoordig aanneemt ten opzichte van kernenergie.
In Vlaanderen protesteerden het Buurtcomité Nijverheidsstraat en de Buurtraad Dampoort begin 2001 tegen de komst van een kleine windmolen te Gent.

Coöperatieven

Aan het eind van de 19e eeuw werden in Denemarken heel wat landbouwcoöperatieven opgericht. Deze organisaties wilden kleine landbouwers op democratische basis verenigen in een economisch sterke organisatie. In de jaren 1970 grepen enkele idealisten terug naar deze structuur, deze keer niet om kaas te maken, maar om een windturbine te exploiteren. Omschakeling naar hernieuwbare energie kon zo hand in hand gaan met het ontwikkelen van de gemeenschapsgeest, en er was nog geld mee te verdienen ook.
De overheid sprong mee op de kar en subsidieerde de coöperatieven voor zover de coöperanten op maximum drie kilometer van de turbine en in dezelfde zone van het elektriciteitsnet woonden. In het midden van de jaren 1980 werden de criteria wat verscherpt: elke aandeelhouder mocht maximaal een aandeel bezitten dat 135% van zijn eigen elektriciteitsverbruik dekte. De laatste regel werd in 1992 en 1996 weer wat minder streng. Eind 1996 waren de helft van de 4250 in Denemarken geïnstalleerde turbines eigendom van een coöperatieve.

De coöperatieve structuur beantwoordt perfect aan de vraag om informatie en participatie van omwonenden. Over het algemeen staat betrokkenheid van de omwonenden garant voor een positieve houding ten opzichte van windenergieprojecten. Dit geldt zeker wanneer de bewoners dan ook nog winst kunnen maken door te investeren in een turbine in hun gemeente.
Een Deense studie uit 1997 die peilde naar de houding van de inwoners van de gemeente Sydthy, waar 98% van de elektriciteitsbehoefte door plaatselijke windturbines wordt gedekt, maakt één en ander duidelijk. Achtenvijftig procent van de gezinnen in Sydthy hebben aandelen in een plaatselijke windcoöperatieve. Zij die lid zijn van een coöperatie staan duidelijk positiever tegenover windenergie dan zij die er niet economisch bij betrokken zijn. Coöperanten zouden ook toleranter zijn ten opzichte van windturbines van iemand anders.
In België baten anno 2001 twee coöperaties een windturbine uit: Ecopower te Eeklo en Energie2030.

De rol van de natuur- en milieubeweging

Zoals vermeld speelde de milieubeweging een belangrijke rol bij de herwaardering van windenergie. Rond 1970 ontstonden heel wat van deze milieugroeperingen uit de klassieke natuurverenigingen. De milieubeweging ging zich bezig houden met maatschappelijke thema's, terwijl de natuurbehoudverenigingen ijverden voor het behoud van het plaatselijke natuurschoon en de biodiversiteit. Landschapsbehoud en vogelbescherming waren steeds belangrijke thema's.
Windenergie is het eerste thema waar de belangen van beide strekkingen op vrij fundamentele wijze met elkaar in botsing komen. Voornamelijk protest tegen de aantasting van het landschap wordt door nogal wat verenigingen uit de natuurbehoudsector onderschreven. Typerend is dat Greenpeace, oorspronkelijk opgericht om de walvissen en zeehonden te beschermen, in 1999 pleit voor het volbouwen van de Noordzee met windturbines. Nochtans zou de impact op het mariene ecosysteem waarschijnlijk niet verwaarloosbaar zijn.
In 1997 werden de Nederlandse provinciale Milieufederaties en de Stichting Natuur en Milieu zich bewust van het probleem. Nederland slaagde er niet in om haar eigen streefcijfers wat betreft de installatie van windvermogen te halen. De hoofdreden daarvoor was het vele protest dat rees tegen concrete projecten, vaak geïnitieerd vanuit plaatselijke natuurverenigingen. Men ging over tot het bepalen van een gemeenschappelijk standpunt, in 2000 gevolgd door een publicatie waarin de natuur- en milieubewegingen zelf een aantal voor hen aanvaardbare locaties voor de ontwikkeling van windenergie voorstellen. In België probeert de Bond Beter Leefmilieu op eenzelfde manier de natuur- en milieuverenigingen met elkaar tot overeenstemming te doen komen.

De omgeving


Technische voorwaarden voor inplanting

Windaanbod

Algemeen

Het spreekt vanzelf dat de gemiddelde windsnelheid op ashoogte van een in aanmerking komende site behoorlijke hoog dient te zijn om een economisch verantwoorde plaatsing te garanderen. We willen in dit verband opnieuw verwijzen naar formule (3) (zie "Elementaire windfysica"), waaruit blijkt dat het geleverde vermogen met de derde macht van de windsnelheid toeneemt. Daarbij is ook de vorm van de Weibullverdeling (5) ter plaatse van belang. Het is namelijk niet zo dat het gemiddeld vermogen afgeleid kan worden uit de gemiddelde windsnelheid, daar hogere windsnelheden kwadratisch hogere energiedichtheden bevatten. De belangrijkste meetbare windkarakteristieken van een site zijn dus de gemiddelde windsnelheid en de vormparameter van de Weibullverdeling, en dat op verschillende hoogtes boven het maaiveld.
In de meeste gevallen meet men de windsnelheid met een anemometer die op een mast van 10 m hoogte bevestigd is. Men meet met een interval van tien minuten de gemiddelde snelheid, dit om niet-relevante kortetermijnvariaties te ondervangen. In de meeste streken waar niet expliciet aan onderzoek werd gedaan ten behoeve van plaatsing van windturbines, zijn enkel gegevens van een paar meteorologische stations beschikbaar. Extrapolatie van deze gegevens zal meestal niet voldoende nauwkeurigheid bieden om een planningsinstrument voor windturbines op te baseren. Daarbij komt dat de beschikbare metingen meestal op een hoogte gebeurden die ver onder de ashoogte van een moderne windturbine ligt. Ook wat betreft de hoogte boven het maaiveld zou er dus geëxtrapoleerd moeten worden. De lokale ruwheidslengte (ruwheidsfactor) van het landschap werd dan nog niet eens in rekening gebracht, de orografie (vorm van de hellingen in het landschap) evenmin, om maar te zwijgen van zeer lokale effecten zoals windvang door gebouwen, bomen of andere windturbines.

Windatlas

In pionierend Denemarken begon het Risø-energielaboratorium eind jaren 1970 te werken aan de Deense windatlas. In 1979 was een eerste versie daarvan gereed. In 1989 publiceerde men na uitvoerig onderzoek van de meetresultaten van een groot aantal meteorologische stations in Europa de European Wind Atlas (laatste uitgebreide versie in 1991). De essentie daarvan is samengebald in een kaart van Europa waarop de verschillende windzones zijn ingekleurd. (fig. 33)
Opvallend is dat de kaart geldt voor windsnelheden op 50 m hoogte, dit is de ashoogte van een gemiddelde windturbine anno 2000. De kleurzones houden geen rekening met lokale factoren, maar de legende is wel opgesplitst in vijf rudimentaire landschapstypes. Deze zijn: beschut terrein, open veld, kust, open zee, heuvels, bergkammen. Voor elk type in combinatie met een windzone wordt een gemiddelde windsnelheid (in m/s) én een gemiddelde energiedichtheid (in W/m2) gegeven.
De uitgave van de European Wind Atlas ging gepaard met die van een softwarepakket, WAsP (Wind Atlas Analysis and Application Program) genaamd. WAsP is een rekenmodel dat toelaat om ruwe meetdata (windsnelheid en -richting) om te rekenen naar een zogenaamd algemeen regionaal windklimaat. Deze data worden gekoppeld aan gegevens in verband met orografie en ruwheid en met behulp van meteorologische modellen omgerekend naar grotere hoogte. Met de op die manier verkregen windatlas (dit is de grafische voorstelling van het algemeen windklimaat) kan op een willekeurige locatie en hoogte het windklimaat berekend worden, tenminste als men over informatie in verband met de topografie, ruwheid en obstakels in de omgeving van deze locatie beschikt.
WAsP zette de deur open voor goedkope windanalyse van in aanmerking komende sites, en zo voor de commerciële ontwikkeling van de windindustrie in Denemarken. Het programma is één van de belangrijkste planningsgereedschappen en werd onder andere gebruikt bij de opmaak van het Windplan Vlaanderen (zie verder).
In Denemarken is men steeds gedetailleerder windkaarten gaan maken. De voorlopig laatste versie heeft

een resolutie van 200 bij 200 m, houdt rekening met zeer specifieke lokale versnellende en vertragende effecten, en staat gratis ter beschikking van het publiek.
In Nederland deden Arkesteijn et al. in 1984 reeds een poging om, uitgaande van meteorologische windkaarten van het KNMI en een aantal landschapsgegevens, een Nederlandse windklassenkaart voor ashoogte 40 m samen te stellen. Deze was een uiteraard vrij ruwe benadering. De auteur beveelt dan ook aan om werk te maken van een kaart "met de werkelijk optredende windsnelheid".
Het Centrum voor Energiebesparing en Schone Technologie werkte in 1988 op een geïnformatiseerde manier aan dit soort windkaarten. Van Lierop schrijft dat metingen in Denemarken en Zeebrugge mee aan de basis liggen van deze kaarten.

In België heeft het windpark op de Zeebrugse Oostdam het (zij het lange tijd voorlopige) startsein gegeven voor onderzoek naar windenergiepotentieel. De 23 windturbines die daar in 1986 werden gebouwd, hebben verschillende oriëntaties en afstanden ten opzichte van elkaar, daarbij is het windpark voorzien van twee windmeetmasten van 35 m hoog.
Reeds in 1984 echter werd door VUB-professor Hirsch op basis van KMI-gegevens een windkaart voor België uitgetekend voor een hoogte van 10 m.
In 1997 was dit naast de toch vrij rudimentaire European Wind Atlas nog steeds het enige beschikbare document voor planning van windenergieprojecten in België. (fig. 34) Deze kaart leert ons toch al dat de gebieden met een windsnelheid boven de 4 m/s (op 10 m hoogte dus) zich ten noorden van de as Kortrijk-Gent-Antwerpen bevinden, en daarbij een groot deel van de Ardense hoogten omvatten. Hirsch en Dewil de noemen deze zones "windrijk gebied" en ramen de oppervlakte op 10 000 km2. Direct nuanceren de auteurs dit getal echter zeer sterk door er aan toe te voegen dat het aantal mogelijke plaatsingslocaties in Wallonië zeer beperkt is, volgens een eerdere studie zouden dat er zelfs niet meer dan een vijftal zijn.
In 1999 ontwikkelde Tractebel Energy Engineering in opdracht van Electrabel-SPE de Belgische Windatlas. Het gaat hier om een kaart, ontwikkeld op basis van de reeds gekende meteorologische waarnemingen, met behulp van WAsP gecombineerd met ruwheids- en orografische gegevens en geëxtrapoleerd naar 50 m ashoogte. De kaart heeft een resolutie van 1 bij 1 km. (fig. 35)
Opvallend verschil met de kaart uit 1994 is dat hoge windsnelheden in de Ardennen hier zeer uitzonderlijk blijken te zijn. Een groot deel van West-Vlaanderen kent hoge windsnelheden (> 6 m/s), terwijl men voor het grootste deel van België met waarden tussen de 5 en 6 m/s mag rekenen. De windklassen zijn echter nog vrij rudimentair gedefinieerd (± 1 m/s), om maar te zwijgen van de geografische nauwkeurigheid. In deze kaart wordt ook een deel van de territoriale wateren ingekleurd: met 8 m/s is het duidelijk dat de Noordzeewind heel wat meer energie bevat dan de gemiddelde Belgische landwind.
In 1997 beveelt de Organisatie voor Duurzame Energie in haar rapport De mogelijkheden en belemmeringen voor hernieuwbare energie in Vlaanderen het opstellen van een "windplan voor Vlaanderen" aan "cfr. Ruimte voor wind door L. Arkesteijn in Nederland" en onder meer bevattend "een gedetailleerde windaanbodkaart voor Vlaanderen".
Hetzelfde jaar nog gaat het onderzoekproject "Een Windplan voor Vlaanderen" van start, uitgevoerd door ODE en VUB en gefinancierd door het IWT. Een belangrijk onderdeel van het project is juist het opmaken van dergelijke windaanbodkaarten. In november 2000 waren die klaar. (fig. 36)

Verschillende bronnen lagen aan de basis van de kaarten. Bij GIS Vlaanderen werden digitale DTM-bestanden (die het reliëf van het landschap bevatten met een resolutie van 30 op 39 m), topografische kaarten en kleurenorthofoto's verkregen. Met behulp van de orthofoto's werden manueel ruwheidskaarten gemaakt.
De gegevens van vijf meteorologische referentiestations uit de European Wind Atlas werden gebruikt. Via WAsP werden die gegevens ontkoppeld van de terreininvloeden ter plaatse van de meetstations, en geëxtrapoleerd naar grotere hoogte (50 m en 75 m boven het maaiveld). Met behulp van een ander programma, WindPro, werden de windsnelheid, energiedichtheid, Weibullfactoren en specifieke energiedichtheid berekend.
Berekende waarden werden getoetst aan de meetresultaten van een aantal KMI-meetstations in de periode 1985-1996. De meetresultaten lagen gemiddeld een tiental procent hoger dan de berekende. De conclusie van de auteurs van het Windplan is dat de meethoogte van 10 m onvoldoende is om tot betrouwbare resultaten te komen, én dat er aan de ruwheid van het landschap heel wat gewijzigd is sinds de meetperiode (tien jaar voordien). Hiermee wordt duidelijk dat de eerder gemaakte windatlassen niet echt betrouwbaar kunnen zijn.
Het Windplan Vlaanderen levert eind 2000 de meest nauwkeurige informatie in verband met het windaanbod. De resolutie bedraagt 200 bij 200 m, het rekeninterval voor de windsnelheid bedraagt 0,25 m/s. Om federale redenen moest men echter Brussel, Wallonië en de Noordzee uitsluiten van het onderzoek. De kaart die de gemiddelde windsnelheid op 75 m hoogte toont, spreekt de oudere kaarten niet tegen, maar is veel gedetailleerder.

Exclusiezones op basis van windsnelheid

Welke zones men in aanmerking laat komen voor de plaatsing van windturbines is vooral een economische, en wegens de door de overheid beïnvloede teruglevertarieven dus eigenlijk politieke beslissing. De British Wind Energy Association stelt: "Promising values are average wind speeds above 6 m/s." De AMPERE-commissie vindt een grens van 7 m/s op 50 m hoogte aanvaardbaar, de genoemde privéstudie voor Electrabel-SPE vermeldt dezelfde cijfers. Wanneer we de laatste waarde opzoeken op de 50 m-kaart van het Windplan, dan blijkt dat enkel een kuststrook van enkele kilometer breed en wat polders vlakbij zee geschikt zouden zijn. Het moet gezegd worden dat deze cijfers vrij arbitrair zijn. In Duitsland worden steeds meer grote windturbines op binnenlandse locaties geplaatst, hoewel die veel lagere windsnelheden zien. Het al dan niet interessant zijn van dergelijke landinwaarts gelegen locaties hangt sterk af van de terugbetaaltarieven. In Duitsland liggen de terugbetaaltarieven voor inlandse windenergie sinds april 2000 vast op 9 eurocent/kWh. In België wordt sinds half 1998 naast de normale terugleververgoeding aan het net (die rond de 1,2 BEF/kWh schommelt) twee frank extra betaald, waarmee we op zo'n 8 eurocent/kWh uitkomen.
Wanneer we die 3,2 BEF/kWh als bovengrens hanteren voor wat de geproduceerde elektriciteit mag kosten, dan kunnen we op de kostprijskaart (waarbij gerekend werd met een 1,5 MW-turbine met ashoogte 75
m) van het Windplan duidelijk zien dat bijna heel West- en Oost-Vlaanderen, een groot deel van Antwerpen, een kleiner deel van Brabant en enkele plaatsen in Limburg in aanmerking komen.
Wanneer we de wetgeving op de groene stroomcertificaten erbij nemen, verandert het plaatje nogmaals.

Het decreet stelt namelijk dat elke leverancier van elektriciteit voor een bepaald percentage "groene" stroom moet leveren. Dit percentage loopt op van 0,96% in 2001 tot (voorlopig) 5% in 2010. Voor elke te weinig geleverde "groene" kilowattuur moet een boete betaald worden, oplopend van 2 BEF in 2001 tot 5 BEF in 2010. Het windplan leert ons dat op zo goed als het gehele Vlaamse grondgebied windstroom kan gewonnen worden tegen maximum 5 BEF/kWh, corresponderend met een gemiddelde windsnelheid van meer dan 4,25 m/s op 50 m hoogte (of 4,75 m/s op 75 m hoogte).
Hieruit kunnen we besluiten dat de dichtheid van windturbines in het landschap een omgekeerde evenredigheid zal vertonen met de hoogte van de kilowattuurprijs waartegen geproduceerd kan worden, welke dan weer nauw samenhangt met de gemiddelde windsnelheid.

Lokale invloeden

Windroos

De windsnelheid moet steeds in samenhang met de windrichting beschouwd worden. De distributie over de windroos van de jaarlijkse gemeten windenergie op een bepaalde locatie is voornamelijk van belang bij het lokaliseren van een windturbine ten opzichte van obstakels en bepaalde landschappelijke onregelmatigheden, inclusief andere windturbines. Het "algemeen windklimaat" (zoals bijvoorbeeld door WAsP berekend) geeft niet alleen informatie over de snelheid, maar ook over de oriëntatie van de wind. De gemiddelde windsnelheid op een specifieke plaats kan theoretisch nog zo hoog zijn, als die hoofdzakelijk uit het westen komt en daar staan toevallig enkele hoge gebouwen, dan zal de opbrengst daar gevoelig onder lijden.
Wanneer we over windparken praten, moet er over gewaakt worden dat de rijen turbines dwars op de heersende windrichting staan. Een windroos met een ongelijkmatige spreiding is dus voordelig, omdat de ontwerper de oriëntatie quasi vast kan bepalen.

Obstakels, zog- en parkeffecten

Een object dat zich in een luchtstroom bevindt, zal turbulentie veroorzaken en zal de windsnelheid windafwaarts doen afnemen over een zekere afstand. Dit fenomeen noemt men windschaduw. Aangezien het energieverlies met de derde macht van de snelheidsafname toeneemt, is dit een niet te verwaarlozen aspect. Ter illustratie: een gebouw van 60 m breed, 20 m hoog en op 300 m windopwaarts van de voet van een 50 m hoge turbinemast gelegen, zal een energieverlies van ongeveer 10% veroorzaken. Voor deze vaak ingewikkelde berekeningen zijn modules in de Deense computerprogramma's WindPro en WAsP ontwikkeld.
Het windschaduweffect hangt af van de afstand tot de obstakels, van de vraag of deze zich in een frequent voorkomende windrichting bevinden, en van hun porositeit en masthoogte. We kunnen stellen dat windturbines bij voorkeur in zeer open terrein geplaatst worden. Eén van de redenen waarom turbines buiten de kust geplaatst meer stroom leveren, is dat daar veel minder obstakels invloed uitoefenen.
Een speciale vorm is het schaduweffect van andere windturbines. Dit noemt men het "zogeffect". Het zog is een turbulente luchtstroom die nog maar een deel van de kinetische energie van de luchtstroom vóór de turbine bevat. Er ontstaat ook turbulentie langs de rand van de rotor, zodat het zog vlak achter het rotorvlak breder is dan de rotor zelf. Om die reden geldt een standaard minimumafstand van drie rotordiameters tussen twee turbines die beide loodrecht op de wind staan georiënteerd.
Het energieverlies voor een turbine die in het zog van een andere staat, noemt men het "parkeffect". Voor een windpark in rasteropstelling geldt een afstand van 5 tot 9 rotordiameters in de overheersende windrichting, en 3 tot 5 rotordiameters loodrecht erop. De variatie in deze afstanden hangt af van de spreiding die de plaatselijke windroos vertoont. Liefst worden de rijen loodrecht op de overheersende windrichting dan nog geschrankt. Wanneer deze regels worden toegepast, bedraagt het energieverlies door het parkeffect niet meer dan 5%. (fig. 37)

Ruwheid

De ruwheid is een zeer belangrijke terreineigenschap, omdat ze bepaalt hoe vlug de windsnelheid toeneemt wanneer men zich van het maaiveld af beweegt. Vlak tegen de grond is de windsnelheid gelijk aan nul, rond de 1000 m boven het maaiveld wordt ze niet meer beïnvloed door de ruwheid van het land. De ruwheidslengte is de hoogte boven het maaiveld waaronder de windsnelheid theoretisch gelijk is aan nul. De ruwheidsklasse en ruwheidslengte zijn te bepalen aan de hand van de volgende tabel uit de European Wind Atlas.


Compleet open terrein met rustig oppervlak;
Vlakke wegen op vliegvelden, bewegend gras;
Open landbouwzone zonder omheiningen of hagen en zeer verspreide gebouwen;
Landbouwzone met enkele huizen, tot 8 meter;
hoge hagen met een minimumafstand van 1250 meter;
Landbouwzone met sommige huizen en tot 8 meter hoge hagen met een minimumafstand van 500 meter;
Landbouwzone met veel gebouwen, struiken, hagen groter dan 8 meter met een minimumafstand van 250 meter;
Gemeenten, kleine steden, landbouwzones met veel en hoge hagen, bossen, vrij ruw en oneffen terrein;
Grote steden met hoge gebouwen;
Grootsteden met hoge gebouwen en wolkenkrabbers;

Hoewel de ruwheid van het terrein zich in de gemiddelde windsnelheid zal weerspiegelen, en dus op zichzelf geen parameter is waar rekening mee moet gehouden worden, is het toch belangrijk om in te zien dat open landschappen (en wateroppervlakken) een veel hogere opbrengst garanderen dan meer gesloten landschappen.
Ook dit aspect moet samen met de windroos beschouwd worden: een hoge ruwheidsklasse in de overheersende windrichting is veel nadeliger dan in de minst voorkomende richting.

Heuvel- en tunneleffect

De glooiingen van het landschap hebben ook hun effect op de windsnelheid. Bovenop een heuvel is de windsnelheid over het algemeen hoger dan beneden, maar ook hoger dan op gelijke hoogte boven lager gelegen land in de omgeving. De reden daarvoor is dat de luchtstroom door de bult wat minder ruimte krijgt, waardoor de druk verhoogt.
Hetzelfde versnellende effect krijgen we te zien bij een bergpas, waar naast een heuveleffect ook nog een tunneleffect optreedt: de luchtstroom zal zich tussen de twee bergtoppen door een weg banen, hetgeen resulteert in hoge snelheden.
Bij beide locaties dient er gelet te worden op de ruwheid van het reliëf: hoe minder afgerond en hoe hoekiger de structuur van rotsen en dergelijke is, hoe meer turbulenties er optreden en hoe minder profijt er gehaald wordt uit de versnellende effecten.
Het heuveleffect zien we in Vlaanderen bijvoorbeeld op de Limburgse mijnterrils. Op de terril van Zolder gaven metingen een gemiddelde windsnelheid aan die 90% (op 10 m boven de top van de terril) tot 135% (op 30 m boven de top) hoger ligt dan in het nabijgelegen meetstation van Kleine Brogel.

Elektriciteitsbeheer

Eilandbedrijf en stockage

Er zijn twee klassieke manieren om de door een windturbine geproduceerde stroom te benutten. De eerste mogelijkheid is eilandbedrijf. Dit houdt in dat de stroom lokaal gebruikt wordt, door één bedrijf of woning, of door een kleine gesloten groep afnemers. Geproduceerde stroom die niet wordt verbruikt, gaat verloren of wordt lokaal gestockeerd. Stockeren van elektriciteit is echter een zeer moeizame aangelegenheid. Windpionier Poul La Cour probeerde het met de productie van waterstof door elektrolyse, hetgeen hem heel wat ruiten kostte wegens onvoorziene explosies. Accu's zijn een iets meer voor de hand liggende oplossing, zij het dat ze duur en zwaar zijn, bovendien hebben ze een vrij laag rendement en zijn gewone auto-accu's niet berekend op frequente ontladingen. Op zeer kleine schaal zijn ze echter een plausibele oplossing. We denken dan aan toepassing voor afgelegen weekendhuisjes, op woonboten en dergelijke.
Op kleine eilandjes vormt een wind-dieselsysteem vaak een interessante en zelfs vrij goedkope manier om stroom op te wekken. Als de (kleine) windturbine niet werkt (wegens te weinig wind bijvoorbeeld), dan schakelt een dieselgenerator zichzelf in om de stroomlevering te blijven garanderen.
Op grote schaal bestaat er de mogelijkheid om met overtollige stroom pompen aan te drijven die een spaarbekken vullen. Op het moment dat er dan extra stroom moet geleverd worden (bij windstilte bijvoorbeeld) laat men het stuwmeer leeglopen en drijft men er een turbine mee aan. In België bevinden zich in Coo twee dergelijke spaarbekkens, met een totaal vermogen van 1164 MW. Wanneer we over dergelijke vermogens praten, hebben we het echter niet meer over de opslag van overtollige windenergie, maar wel over het beheer van het elektriciteitsnet van heel België. Het is echter niet slecht om in het achterhoofd te houden dat België over een behoorlijke opslagcapaciteit beschikt, dit in tegenstelling tot bijvoorbeeld Nederland. In landen waar waterkracht nu al een behoorlijk deel van de elektriciteitsbehoeften dekt, is windenergie een interessante aanvulling. Met windelektriciteit kan men dan dezelfde waterturbines omgekeerd laten werken als het waait, en zo de "batterij" vullen.
Volgens Wind Directions is er in Hamburg een experiment aan de gang waarbij wateropslag op kleine schaal wordt toegepast voor het stockeren van de stroom van slechts één (grote) windturbine. Hier is dus wel sprake van eilandbedrijf.
Een aantal technieken zoals energieopslag in roterende vliegwielen, of onder de vorm van samengeperste lucht zijn hun experimentele fase nog niet echt ontgroeid.

Een techniek die onlangs wel volwassen lijkt te zijn geworden, is die van de brandstofcel. De Britse firma Innogy is de eerste die dit op grote schaal toepast in een (begin 2001 nog in aanbouw zijnde) opslagfabriek met een vermogen van 15 MW en een opslagcapaciteit van 120 MWh Het bedrijf stelt een serieuze prijsdaling in het vooruitzicht en voorspelt dat de uitgebreide elektriciteitsnetten in de toekomst zullen verdwijnen ten voordele van gedecentraliseerde systemen bestaande uit een productie- en een opslageenheid. Voor windenergie opent dit uiteraard perspectieven.

Elektriciteitsnet en ruimtelijke consequenties

De tweede mogelijkheid is netkoppeling. In dit geval wordt het elektriciteitsnet als "batterij" gezien die de geleverde energie absorbeert en afgeeft waar nodig. Voor grote turbines is dit anno 2000 de enige methode die toegepast wordt. Door de hoge teruglevertarieven kan het in België bijvoorbeeld voor een groot bedrijf interessanter zijn om de stroom die een eigen windturbine produceert aan het net te leveren en vervolgens de voor eigen gebruik benodigde stroom terug van het net te kopen, in plaats van zelf de windstroom te gebruiken en de netcapaciteit enkel voor tekorten of overschotten aan te spreken. Dit is bijvoorbeeld het geval bij de 1,65 MW-turbine die het bedrijf Colruyt in 1999 bij zijn distributiecentrum in Halle bouwde. De oorspronkelijke bedoeling was dat de molen de energie leverde om de koelmagazijnen op temperatuur te houden, in realiteit echter levert de turbine gewoon aan het net. Ook de zeer kleine windmolen (25 kW) die in 2001 bij het distributiecentrum van Oxfam-Wereldwinkels in Gent wordt gebouwd, wordt aan het net gekoppeld. Het net wordt hier enkel voor overschotten of tekorten aangesproken.
Om stroom met beperkte weerstandsverliezen te kunnen transporteren, moet de spanning opgetransformeerd worden. In of vlakbij de windturbine bevindt zich steeds een transformator die de lage spanning die door de generator geleverd wordt (doorgaans enkele honderden volt) optransformeert naar enkele tientallen kilovolt (middenspanning). Deze middenspanning kan dan over een beperkte afstand getransporteerd worden tot aan een aftakpunt voor hoogspanning.
Het is echter noodzakelijk dat er ten eerste aftakpunten in de nabijheid aanwezig zijn, en ten tweede dat deze berekend zijn op het opnemen van het extra niet onaanzienlijk vermogen dat door de windturbines geleverd wordt. Versterking van het net tot een groter vermogen brengt zware kosten met zich mee, en deze moeten doorgaans door de projectontwikkelaar van het windpark gedragen worden.
Hieruit volgt dat de geografische spreiding van grote windturbines en windparken een sterke koppeling zal vertonen met de vertakking van het hoogspanningsnet zoals ze gevisualiseerd is door het NGI. (fig. 38) Deze vaststelling is tot op zekere hoogte problematisch voor de duurzame ontwikkeling van windenergieprojecten. Het Belgische hoogspanningsnet is namelijk opgebouwd vanuit een centralistische visie. Enkele zeer grote krachtcentrales vormen de knooppunten van een beperkt aantal hoogspanningslijnen met zeer hoge capaciteit. Kenmerkend is dat van de 14 649 MW ontwikkelbaar vermogen dat in België staat opgesteld (situatie eind 1999), er 5713 MW (of 39%) gelokaliseerd was in de twee kerncentrales te Doel en Tihange. De exploitatiecijfers versterken deze centralistische filosofie nog: door hun hogere graad van operationaliteit was in 1999 niet minder dan 60% van de geproduceerde stroom afkomstig enkel en alleen van deze twee centrales!

Deze filosofie vertaalt zich in de boomstructuur die het Belgische elektriciteitsnet in wezen is: de lijnen van 380 kV verbinden de grote centrales met elkaar, met buitenlandse centrales en met de grote steden. Vanuit enkele aftakkingspunten vertrekken dan lijnen van hoofdzakelijk 150 kV en 70 kV naar kleinere centra. Deze aftakkingen bezitten uiteraard een veel lagere capaciteit.
We moeten dit beeld wel wat nuanceren door te vermelden dat de voorlopig quasi-monopolistische stroomproducenten Electrabel en SPE in 1999 nog 81 andere productie-eenheden uitbaatten, waaronder tien grote kolencentrales (met een vermogen van 111 tot 839 MW) en zes grote STEG-centrales (dit zijn moderne en zeer energie-efficiënte stoom- en gasturbines, 158 tot 538 MW). Deze zijn bijna alle gelokaliseerd nabij grote woon- en industriekernen en vullen de centraal opgewekte nucleaire stroom eerder op lokaal vlak aan.
Er zijn zestien waterkrachtcentrales (0,05 tot 18 MW) in gebruik (alle in Wallonië). De overige 49 centrales zijn hoofdzakelijk warmtekrachtkoppelingen en andere plaatselijke productie-eenheden die op lokaal vlak een bedrijf of industriegebied van stroom voorzien.
Deze gecentraliseerde elektriciteitsproductie staat lijnrecht tegenover de manier waarop windenergie gewonnen wordt. Daar gaat het om een compleet gedecentraliseerd systeem, waarbij kleine productieëenheden verspreid over het land (en de zee) staan. Een windproductie-eenheid kan variëren van het vermogen van een kleine molen (enkele kilowatt), over dat van clusters van grote turbines (enkele megawatt) tot grote windparken (enkele tientallen megawatt). Ter illustratie: het grootste Deense windpark op land heeft een maximaal vermogen van 24 MW, voor de geplande offshore-windparken voor de Belgische kust rekent men met 100 MW elk.
Hoewel windenergie nooit in significante mate vlakbij grote steden zal kunnen gewonnen worden, is het toch zo dat opgewekte windstroom voornamelijk lokaal geconsumeerd zal worden, en het elektriciteitsnet op Belgisch niveau alleen nodig heeft als aanvullende stroomleverancier. Zelfs om overproductie op te vangen heeft het hoogspanningsnet weinig nut, want het aandeel onshore windenergie zal toch steeds slechts een bescheiden deel van het aanbod vertegenwoordigen.

Een net dat op gedecentraliseerde productie steunt, zou dus eigenlijk een soort spinnenweb moeten zijn, dat kernen met elkaar verbindt en dat overal een gelijkaardig vermogen kan opnemen. In België bestaat hier en daar wel een dergelijk netwerk (fijnere mazen van 70 of 150 kV) namelijk langs de Maas tussen Namen en Lixhe en in de streek van de Hoge Venen waarmee de waterkrachtcentrales bediend worden. Waterkracht vertoont in die zin een sterke analogie met windenergie, dat het net op dezelfde manier aangepast zou moeten worden. Een dergelijk voldoende fijnmazig net met toch voldoende capaciteit ontbreekt echter in grote delen van West-Vlaanderen, net daar waar de windsnelheden het hoogste zijn.
Voor offshoretoepassingen van windenergie ligt de zaak anders, aangezien het hier toch eerder over gecentraliseerde productie gaat. De "lokale" gebruikers zullen in dit geval minstens een aantal kilometers, en eerder enkele tientallen kilometers van het windpark wonen. Voor offshoreparken moet er hoe dan ook een nieuwe onderzeese hoogspanningskabel geïnstalleerd worden. Dat is één van de redenen waarom de investeringskost per vermogenseenheid merkelijk hoger ligt voor windenergiewinning op zee.
Hoewel het uitbreiden en versterken van hoogspanningslijnen financieel niet onoverkomelijk is, is het dat planologisch vaak wel. Het aanleggen van goedkopere bovengrondse lijnen wordt zeer vaak niet meer getolereerd. Maar ook ondergrondse lijnen kunnen op veel weerstand stuiten, vooral vanuit ruimtelijke en milieureglementeringen. Typerend is een bericht uit De Standaard, januari 2001: "Door ontbrekende hoogspanningslijnen staat het vrijwel vast dat de hogesnelheidstrein het traject Brussel-Luik tegen een slakkengang zal afleggen. En aan de andere kant van het land staan wel ambitieuze projecten om snel windenergieparken op zee te bouwen, maar de aanleg van een hoogspanningslijn in de Kuststreek om de elektriciteit van die windmolens op te vangen, zit in een doodlopend straatje. ... Het hoogspanningsnet aan de Kust is niet berekend op zo'n stroomvolumes. Het duinendecreet verhindert elke uitbreiding, verklaart CPTE-topman Hella."



Slotbeschouwing


Vanuit technisch oogpunt lijkt de windturbine stilaan volwassen te worden. De grote vermogens die met de moderne machines opgewekt kunnen worden rechtvaardigen in veel gevallen de oprichting ervan. Enkel voor toepassing op zee bestaat er nog enige twijfel over de stand van de techniek. Voorlopig valt weinig te verwachten van nieuwe revolutionaire ontwerpen. Het "Deens concept" lijkt een efficiënt en vrij goedkoop systeem om in duurzame energie voorzien.
Aan de esthetische vormgeving van de machine kan nog beperkt gesleuteld worden. In de meeste gevallen zal een sculpturale en elegante turbine meer gewaardeerd worden dan een molen die sterk doet denken aan een industriële constructie. De opbouw van de mast, de kleurstelling en de verzorgdheid van de afwerking zullen hier een rol spelen.
De politieke situatie en het maatschappelijk draagvlak zijn van die aard dat windenergieprojecten tot ontwikkeling kunnen komen. De bezorgdheid om het leefmilieu, in het bijzonder om het latente gevaar dat uitgaat van de kerncentrales en om de sluipende klimaatswijziging, en het ethische principe van duurzame ontwikkeling liggen aan de basis van de wil om de energievoorziening te herstructureren.
Toch rijzen nog een aantal vragen. Hoe valt een dergelijke, manifest in het landschap aanwezige techniek te verenigen met een duurzame ruimtelijke ontwikkeling? Wat zullen de lokale effecten op de omgeving zijn? Hoe worden NIMBY-effecten vermeden? Moet windenergie eerder grootschalig of eerder als een kluwen van kleine projecten worden ontwikkeld?
Bij concrete toepassingen stellen zich ten eerste de technische omgevingsvoorwaarden. De belangrijkste daarvan is een voldoende groot windaanbod. Ook de aanwezigheid van een hoogspanningsleiding met een behoorlijke capaciteit, of de mogelijkheid er één aan te leggen, is een vereiste.
Vervolgens moeten de "harde" lokale effecten worden beschouwd. Geluidshinder, verstoring van vogelpopulaties, schaduwhinder en veiligheid zijn aspecten die grondig bestudeerd moeten worden voor er sprake kan zijn van de plaatsing van een windturbine. In het Vlaanderen van vandaag, met zijn hoge bevolkingsdichtheid en ruim verspreide bebouwing wordt het moeilijk om plaatsen te vinden waar deze effecten aanvaardbaar zijn.
Naast "harde" treden er ook "zachte" omgevingseffecten op. Het gaat hier om de verandering in de perceptie van het landschap waarin de windturbines worden geplaatst. Een aantal landschappen zullen in de ogen van de toeschouwer hun pastoraal karakter verliezen door de komst van een vorm van "expliciete" technologie. Daar staat tegenover dat een windturbine als symbool van het "duurzame landschap" kan gelden.
De impact op het landschap kan onder andere beïnvloed worden door de aangewende plaatsingsstrategie. De verschillende strategieën zijn te onderscheiden door het type landschap waarop ze zich richten, en door de wijze waarop de turbines geconfigureerd worden ten opzichte van elkaar en andere elementen uit de omgeving. Het zal steeds aangewezen zijn het landschap zelf en de manier waarop het gebruikt en gepercipieerd wordt, aan een grondige analyse te onderwerpen.
In Vlaanderen zal het belangrijk zijn om op een vrij hoog niveau de ontwikkeling van windenergieprojecten op te nemen in structuurplannen. De Omzendbrief drukt deze intentie alvast uit, maar in de realiteit lijken voorlopig enkel ad hoc-projecten uitgevoerd te worden. Deze situatie biedt op langere termijn weinig garantie voor een efficiënt ruimtegebruik dat de duurzame ontwikkeling van de energiemarkt aan die van de ruimtelijke ordening koppelt.
Uiteindelijk kunnen we nog stellen dat windenergie niet zaligmakend is: er zal steeds maar een vrij beperkt gedeelte van de energievraag door de wind gedekt kunnen worden. Duurzaam energiegebruik zal ook door een aantal andere technieken gerealiseerd moeten worden, niet in het minst door besparing en rationalisatie. Toch mag de rol van de windturbine ook weer niet onderschat worden, getuige het Deense voorbeeld. Op termijn zal het dan wel noodzakelijk zijn om de zee in te gaan: Vlaanderen, en zeker België, is gewoon te klein om op zeer grote schaal wind te oogsten.


Impressie van de Zaanstreek
Proefwindturbine van La Cour

Project voor een Savoniusturbine
Ventimotor

Amerikaanse windturbine

Project voor een windkrachtinstallatie (100 MW) van Honneff
Project voor een ponton van het "Offshore Wind Power System"
Fokker-Darrieusrotor

Proefturbine (200 kW) van SEAS te Gedser (Denemarken)
Turbine (1724 kW) van de Tvindscholen (Denemarken)

Proefturbine met één rotorblad van de TH Twente

Windpark op de oostelijke havendam, Zeebrugge
Commerciële downwindturbines, Californië

Liftkrachtprincipe
oorbeeld van een distributie van de windsnelheid (Horns Rev, 62 m hoog, gemeten Weibull-vormfactor k = 2,2)

Windturbines op de pier te Enkhuizen (Nederland)

Windturbines in het IJsselmeer te Medemblik (Nederland)
Gekleurde 1 MW-turbine in het windpark Wilmersdorf (Duitsland)
Vestas RRB-turbine op vakwerkmast, India
Lagerwey-ring-generator

Proefturbine van Elsam te Tjæreborg (Denemarken)

Project voor een zwevende windkrachtinstallatie (10 MW) van Oberth
Het Nederlandse paviljoen op de Expo 2000 te Hannover (Duitsland)
Basiskaart met de windsnelheden van de European Wind Atlas

Project voor een laddermolen fig. 29. Project voor een 1 MW mantelturbine in zee

Project voor de integratie van een Catavent-windsysteem in een woonwijk
Verloop van de windenergieattitude afhankelijk van de fase van het project in standaardeenheden

Windkaart door Hirsch

Windkaart door Tractebel


Ruwe schets van de belangrijkste Belgische hoogspanningslijnen
Eén van de windkaarten van het Windplan Vlaanderen
Energetisch ideale parkconfiguratie voor een vaste windrichting

Zone waar schaduwvorming optreedt. In de centrale (lichtgekleurde) zone wordt een vooraf bepaald aantal uren waarin schaduwvorming mag optre-
den, overschreden.

Vergelijking tussen de waarneembare geluidsniveaus van een solitaire turbine en een rij turbines met hetzelfde brongeluid (i.c. 100 dB(A)). Eén blokje representeert één rotordiameter (i.c. 43 m). In de gestreepte zones komt het geluidsniveau boven de 45 dB(A) uit.

Windturbines in vogelrijk gebied (IJsselmeer)

Wiekbreuk
Gebieden met een bijzondere bescherming

Mastbreuk

Een landschap zal een zeker percentage van elk van de drie houdingen omvatten.

Het Sloegebied, Zeeland (Nederland)

De evaluatie door het publiek van een technologisch landschap kan gezien worden in termen van perceptie, functie en symboliek.

Het Goese Sas, Zeeland (Nederland)

San Gorgonio Wind Farm, Californië (USA)
Altamont Pass, Californië (USA) fig. 54. Project voor Grená Havn (Denemarken), 2000

Turbinerij te Eemshaven (Nederland)

Windpark te Ebeltoft (Denemarken)
Ponnequin wind farm, Colorado (USA)

Windpark te Kyndby (Denemarken)

Windpark Wagendorp, Wieringerwerf (Nederland)

Windpark Neeltje Jans, Oosterscheldekering
Windpark Holtriem (Duitsland)

Visualisatie in de industriële omgeving te Stigsnæs (Denemarken)

Windpark
Kleine windturbine

Schaalvergelijking: de drie turbines hebben een vermogen van 225 kW, 500 kW respectievelijk 1500 kW

Solitaire grote turbine bij landbouwbedrijf (Denemarken)

Hoofdzetel van windturbinefabrikant NEG Micon, Randers (Denemarken)
Lassithivlakte (Kreta)

Cluster te Klinkby (Denemarken)

Windpark te Vedersø Kær (Denemarken)

Plan voor een offshorevisualisatie te Lillebælt (Denemarken)
Windpark Hagshaw Hill, Schotland (UK)

raster van windturbines

Onderzoek naar opstellingsmogelijkheden in de Pampushaven te Almere door Adviesbureau E-Connection


Landschap met turbines op vakwerk zowel als buismasten naast hoogspanningsmasten

mastvoet

Kleurexperimenten

Windpark op vakwerkmasten bij Tetouan

Experimenteel offshore-windparkLuchtkwaliteit

Vaak wordt de positieve bijdrage van een windpark of -turbine tot de luchtkwaliteit in één adem genoemd met de andere milieueffecten. Deze impact wordt dan uitgedrukt in hoeveelheden vermeden uitstoot van bepaalde milieubelastende stoffen. Voor een project van 20 MW te Hoogstraten bijvoorbeeld geeft de projectontwikkelaar volgende cijfers, geldend voor een gemiddeld berekende jaarlijkse elektriciteitsproductie: 130,8 ton vermeden SO2, 58,0 ton NOX, 25,9 ton vluchtige organische stoffen en 24 047 ton CO2. De zaak ligt echter iets minder eenvoudig. Ten eerste hangen deze waarden sterk af van de technologie waarmee de vergelijking gemaakt wordt. Vergelijking met een steenkool- dan wel een moderne STEG-centrale zal heel andere waarden opleveren, en kerncentrales dragen zelfs helemaal niet bij tot dergelijke emissies.
Verder is het zo dat deze vermeden uitstoot op lokaal vlak over het algemeen niet merkbaar zal zijn, aangezien de elektriciteit tot nu toe meestal niet geproduceerd wordt daar waar ze geconsumeerd wordt. Windturbines zullen meestal niet (tenzij toevallig) daar geplaatst worden waar er serieuze vervuiling is door een elektriciteitscentrale.
Het probleem moet dus op grotere schaal worden bekeken. Dit geldt in het bijzonder voor de CO2-uitstoot. Dit gas bezit namelijk absoluut geen toxische eigenschappen, maar draagt wel sterk bij tot het broeikaseffect. Op lokaal vlak zal het voordeel van vermeden CO2-uitstoot dus pas merkbaar zijn op het moment dat een behoorlijk gedeelte van de wereldwijde elektriciteitsproductie duurzaam wordt opgewekt.

We kunnen dan ook concluderen dat verbetering van luchtkwaliteit geen lokaal milieueffect is. Het thema speelt wel een rol in verband met de maatschappelijke legitimatie van windturbines, zoals eerder in dit werk besproken.

Windturbine en landschap

Hoewel de genoemde technische voorwaarden, beperkingen in verband met milieu en maatschappelijke weerstand zeer bepalend zijn voor de locatie en vormgeving van windturbines en -parken, is er ook nog een landschapsesthetisch aspect. Zeer veel documenten die informatie over windturbines aan het publiek willen verschaffen bedienen zich van zinsneden als "Windmolens moeten zorgvuldig worden ingeplant met respect voor de omgeving." Wat daarmee precies wordt bedoeld, is in de meeste gevallen niet duidelijk. Westenwind omschrijft het probleem als volgt: "De visuele impact van een windturbine is een gegeven dat moeilijk valt te kwalificeren." Tegelijk stellen zij in verband met het verkrijgen van vergunningen vast: "Of een windturbine er al dan niet komt, zal in belangrijke mate functie zijn van die visuele impact op de omgeving."
Zeker is dat een windturbine een ongetwijfeld sterke impact heeft op de visuele perceptie van het landschap. Deze invloed is inderdaad niet objectiveerbaar omdat ze enkel en alleen te maken heeft met de waarneming van het subject. Zeker is dat er tot nu toe vaak meer aandacht is gegaan naar de technische en economische facetten van windturbines dan naar de esthetische kwaliteiten die een windturbinepark al dan niet in zich kan hebben. Nochtans zijn er enkele auteurs die daar bijzondere aandacht voor hadden, met name Robert Thayer en Paul B. Gipe (Californië), Frode Birk Nielsen (Denemarken), Lucia Helsloot, Henk Bouwmeester, Jeroen Bosch, Arkesteijn et al. (Nederland), Caroline Stanton (Schotland) en Christoph Schwahn en Jürgen Hasse (Duitsland), zij het dat zij vaak vanuit een ander standpunt werken. De Deense overheid maakte enkele verhelderende visualisatiestudies.

Technologie in het landschap

De machine en het pastorale ideaal

Aan het eind van de achttiende eeuw verwierf het romantische gedachtegoed een stevige positie in kunstzinnige en filosofische kringen. Het ideale landschap voor de romantici was zeker in de Angelsaksische wereld het pastorale landschap. Dit pastorale ideaal bestond uit een open landschap, met een gevarieerde vegetatie, waar een kudde schapen niet mocht ontbreken. Hoewel dit soort landschap in essentie een door een vorm van landbouw geëxploiteerd ruraal gebied omvat, en dus niet als "natuurlijk" kan worden beschouwd, verwierf dit ideaal in de loop van de achttiende eeuw een symbolisch statuut van ongereptheid. In diezelfde periode kwam ook de industriële revolutie op gang. Machines allerhande werden ontwikkeld, fabrieken en industriële centra werden gebouwd, in het begin voornamelijk in woonkernen. Vanaf de jaren 1830 veranderde de situatie op heel wat plaatsen in Europa en Noord-Amerika vrij drastisch. De ontwikkeling van de stoomtrein is volgens de Amerikaanse cultuurfilosoof Marx bepalend geweest voor de aanvang van een compleet nieuw tijdperk: het tijdperk waarin de machine mee het landschap gaat bepalen. In 1844 wordt voor de eerste keer in de geschiedenis van de literatuur het geluid van de stoomfluit vermeld in een natuurbeschrijving. 
Tot dan toe werkte de technologie zo goed als volledig op een "impliciete" (naar Thayer) manier in op het landschap. Met "impliciete" technologie wordt die technologie bedoeld die de structuur van de vegetatie of bodem wijzigt, maar zelf geen nieuwe materialen of constructies in het landschap brengt. Het gaat hier voornamelijk over de klassieke landbouwmethoden. Het is zo dat "impliciete" technieken vaak als "natuurlijk" geïnterpreteerd worden door toeschouwers. Meestal zullen dergelijke cultuurlandschappen in het pastorale ideaal passen.
Kenmerkend voor de "expliciete technologie", die met de industriële revolutie is ontstaan, is dat ze zich vaak behoorlijk onafhankelijk van het natuurlijke basislandschap kan gedragen. Reeds bij de intrede van de eerste vorm van expliciete technologie in het landschap de spoorweg werd de discussie geopend. Marx citeert een plattelandbewoner die met de nieuwe spoorweg werd geconfronteerd.
Sindsdien is het natuur-technologiedilemma een constant thema geworden in de industriële samenleving.

Topophilisch, technophilisch en technophobisch gehalte van het landschap

De Amerikaanse landschapsarchitect Thayer ontwikkelde een interessante theorie die de ervaring van elk hedendaags landschapstype voorstelt als een geproportioneerde combinatie van drie velden die hij topophilia, technophilia en technophobia noemt.

Topophilia

Thayer definieert topophilia als het gamma van positieve menselijk emoties in verband met de affectie voor land, aarde en natuur.
Deze affectie heeft deels te maken met de esthetische ervaring van een landschap. Thayer concludeert uit verscheidene onderzoeken het voor de hand liggende feit dat "people respond positively to so-called "natural" landscapes and prefer them to those landscapes with signs of human influence".
Verschillende pogingen werden ondernomen om de esthetische waarde van een landschap te kunnen schatten. Het US Bureau of Land Management bijvoorbeeld stelde een formule op waarbij aan een aantal criteria scores kunnen worden toegekend. De grootte van het resultaat bepaalt dan de waarde van het landschap. Typerend voor dit soort benaderingen is dat landschappelijke variatie hoge scores oplevert (ook als deze antropogeen van aard is, bijvoorbeeld verschillende landbouwgewassen), terwijl "harde" ("expliciete") door de mens veroorzaakte elementen een negatieve score krijgen.
Naast deze esthetische topophilia is er nog een ander soort, eerder functionele topophilia. Een landbouwer, bosontginner of visser zal een heel ander soort topophilia ervaren dan een stadsbewoner die op het platteland ontspanning zoekt.

Een vreemde zaak is wel dat het soort ideale "natuurlijke" landschap, waar de meeste mensen een zekere affectie voor hebben, over het algemeen bezwaarlijk het adjectief "natuurlijk" kan dragen. Een soort savanneachtig park- of pastoraal landschap valt over het algemeen meer in de smaak dan de vaak veel monotonere (en overigens zeer zeldzame) natuurlijke landschappen, zoals uitgestrekte oerbossen en steppen. Nochtans is ook het idee dat men heeft van het ontbreken van menselijk ingrijpen bepalend voor de appreciatie van een landschap. Zo werd in een experiment een foto van een stuwmeer met de titel "meer" hoger gewaardeerd dan een dezelfde foto met als titel "reservoir".
Op de psychologische, evolutionaire en cultuurhistorische theorieën die dit fenomeen pogen te verklaren gaan we hier niet verder in.

Technophilia

Het tweede veld is dat van de verslaving aan het comfort dat de technologie ons biedt. De trein, de auto, elektriciteit, telefoon, gas, televisie en mobiele telefonie zijn maar enkele technologieën die de sympathie van het grootste deel van de bevolking wegdragen, en als gevolg daarvan zeer grote delen van het vernaculaire landschap tot industrieel landschap hebben getransformeerd.
Op plaatsen waar deze technophilia gaat overheersen, zal het landschap eronder lijden. Langs de andere kant leidt technophilia ertoe dat men probeert het topophilisch ideaal te realiseren (of te reconstrueren) met behulp van de technologie. We hebben het hier dan bijvoorbeeld over waterhuishoudingsystemen, maar ook over plastic rotspartijen en dito graszoden.

Technophobia

Het technologische veld wordt sinds de industriële revolutie echter in twee delen uiteengerukt. Elke technologie heeft ook wel ergens een nadeel, dat vaak onverenigbaar is met het topophilisch gehalte dat men toekent aan het landschap waarin de technologie wordt geplaatst. Naast het weinige respect dat sommige technologieën in visuele zin voor het landschap opbrengen, gaat het hier voornamelijk om aspecten als giftige emissies, nucleaire straling, vernietiging van de biodiversiteit, broeikaseffect, ...
Thayer noemt de "landscape guilt" een zeker verantwoordelijkheidsgevoel voor het landschap als belangrijke generator van deze "technophobia". Technophobia ligt aan de basis van het idee van ruimtelijke ordening, alsook van de vele camouflagetechnieken die al dan niet verplicht worden toegepast bij zeer veel technische installaties.

Wind in de driehoek

Thayer noemt het gewicht van elk van deze drie velden bij de beschouwing van een landschap "the essential triangle of conflict in the American landscape". De affectie voor het land botst met een haat-liefdeverhouding tot de technologie. Er ontstaat een discrepantie tussen het beoogde ideaal, waarin het topophobische veld ontbreekt, en de werkelijkheid.

De auteur lokaliseert enkele voorbeelden van landschappen in deze driehoek. Deze voorbeelden beogen uiteraard geen nauwkeurigheid, daar de beoordeling van persoon tot persoon zal variëren. (fig. 45) De waarneming van een gifstort zal vooral vanuit topophobisch oogpunt geëvalueerd worden, terwijl bij een autosportcircuit het technophilisch idee zal overheersen. Een elektrische krachtcentrale zal afhankelijk van de gebruikte technologie en de ingesteldheid van de waarnemer voornamelijk op de as technophiliatechnophobia liggen. Een kerncentrale zal zich in de driehoek dichter bij technophobia situeren dan een gascentrale. Een windkrachtcentrale zal volgens Thayer wegens de beperkte ecologische impact en het positieve imago vrij dicht naar technophilia opschuiven, maar zal wegens zijn functionele gebondenheid aan het land (bijvoorbeeld een winderige vlakte) ook nog wat naar topophilia neigen.

Dimensies van het technologische landschap

Specifiek voor "technologische landschappen" definieert Thayer drie dimensies die samen de categorisering en waardering van het technologische landschap bepalen. (fig. 46)

Waarnemingsdimensie

Thayer onderscheidt onzichtbare, impliciete, expliciete en iconische verschijningsvormen van technologieën in het landschap. De genoemde volgorde is die van afnemende landschappelijk waardering. "Onzichtbaar" slaat op bijvoorbeeld genetische manipulatie, microgolven en nucleaire straling. "Impliciete" technologie werd reeds eerder uitgelegd. "Expliciet" zijn "hardware"constructies en -materialen in het landschap. Tegenwoordig bestaat de landschaps"canvas" voor een groot deel uit een matrix van realisaties van expliciete technologie (bijvoorbeeld: wegen, hoogspanningslijnen, zendmasten,...). "Iconische" technologieën zijn deze die door hun uitgesproken opvallendheid een onmiskenbaar dominante positie in het landschap innemen, zoals een mijnsite of een kerncentrale.

Functionele dimensie

Het gaat hier om de sector waaraan de beschouwde technologie haar diensten levert. Thayer onderscheidt transformerende (mijnbouw, fabricatie en bouw), transporterende (voornamelijk verkeersinfrastructuur), energetische (leidingen en energieproductie-eenheden) en informatieve technologie (antennes); in volgorde van toenemende landschappelijke waardering. Deze volgorde van appreciatie hangt hier in feite ook nauw samen met de waarneming ervan: de laatste twee categorieën kunnen makkelijk onzichtbaar gemaakt worden (begraven van kabels), terwijl dat voor de eerste quasi onmogelijk is.

Symbolische dimensie

De symbolische waarde die aan een technologie wordt toegekend kan nostalgisch, utopisch, duurzaam of consumptief zijn; in volgorde van afnemende landschappelijk waardering. Nostalgische technologieën worden vaak als deel uitmakend van het landschap, én als onschadelijk beschouwd. Voorbeelden zijn stoomtreinen en oude mijnsites. Consumptieve technologieën zijn de wijdverbreide niet-duurzame processen. Duurzame zijn al in gebruik zijnde hernieuwbare en niet-vervuilende processen. Utopische technologiëen zijn beloftes voor de toekomst.

Habitatrichtlijngebied

In 1992 werd de Europese Richtlijn 92/43/EEG inzake de instandhouding van de natuurlijke habitats en de wilde flora en fauna uitgevaardigd. In 1996 bakende de Vlaamse Regering 40 gebieden af met een totale oppervlakte van bijna 70 000 ha, waarvan de helft overlappend met Vogelrichtlijngebied. Momenteel (begin 2001) wordt deze selectie herzien. Grotere gebieden die aangemeld zijn voor erkenning (enkele honderden tot meer dan 8000 ha) bevinden zich hoofdzakelijk in de oostelijke helft van Vlaanderen. In windrijk Vlaanderen gaat het hoofdzakelijk over enkele kleine stukken polder en duinen.
Zowel voor Vogelrichtlijn- als voor Habitatrichtlijngebieden geldt in principe dat menselijke activiteit mogelijk blijft, zolang deze geen significante negatieve effecten heeft op de te beschermen natuurwaarden.

Ramsargebied

In 1975 ondertekende België de Ramsarconventie die het wereldwijd behoud en duurzaam beheer van "wetlands" (waterrijke gebieden) beoogt. Bij KB van 27/09/84 werden zes waterrijke gebieden in Vlaanderen als Ramsargebied aangeduid. Relevante gebieden voor de plaatsing van windturbines zijn waarschijnlijk de Vlaamse Banken (kustwateren voor de Westkust), het Zwin en de schorren van de Beneden-Zeeschelde.

Natuurgebied

We hebben het hier over de op het gewestplan als natuurgebied of gelijkaardige bestemming ingekleurde zones. Volgens het Windplan gaat het hier over groengebied en natuurgebied (al dan niet met nadere omschrijving), gebied voor natuureducatieve infrastructuur, museumcentrum in natuurgebied en zone voor natuurontwikkeling. Daarnaast zijn er nog de Erkende Reservaten, de door het Duinendecreet beschermde duinen, en de Weidevogelgebieden.

Ruimtelijke consequenties

Naar plaatsing toe zijn er gevolgen op twee niveaus. Vooreerst zullen heel wat vogelrijke gebieden bij voorbaat uitgesloten moeten worden voor plaatsing van windturbines. Daarnaast zal de configuratie van het windmolenpark vaak afhangen van bepaalde aanwezige vogelpopulaties.

Al dan niet uitgesloten gebieden

De richtlijnen van de Omzendbrief zijn nog ten dele voor interpretatie vatbaar. In het Windplan Vlaanderen worden negatieve buffers (waar het plaatsen van windturbines dus niet zou kunnen) van 250 m enkel voorzien rond natuur- en gelijkaardige gebieden (met het gewestplan als basis) die een oppervlakte hebben van meer dan 25 000 m2. Vogelrichtlijngebieden krijgen een buffer van 500 m. De Habitatrichtlijnen werden voorlopig niet opgenomen, aangezien deze ten tijde van de opmaak en publicatie van het Windplan in herziening waren. Ook het in opmaak zijnde Vlaams Ecologisch Netwerk en het Integraal Verwevend en Ondersteunend Netwerk werden nog niet geïntegreerd.
Lokale planningsinstrumenten die op dit vlak relevant zouden kunnen zijn (APA's, BPA's, Gemeentelijke NatuurOntwikkelingsPlannen) werden eveneens niet beschouwd. Het spreekt vanzelf dat bij een concreet project hier wel degelijk rekening mee zal moeten gehouden worden.
Everaert et al. daarentegen nemen de Habitatrichtlijngebieden wel op, en geven deze een negatieve buffer van 700 m. Verder beschouwen zij uitgaande van de Europese richtlijn alle Vogelrichtlijngebieden als integraal beschermd, en voorzien deze eveneens van een positieve buffer van 700 m, idem voor Ramsargebied. Natuur- en gelijkaardige gebieden voorzien zij van een buffer van 250 m, ongeacht de oppervlakte ervan. Opvallend resultaat van deze aanpak is dat nogal wat bufferzones in oppervlakte veel groter zijn dan het te beschermen gebied zelf.
Zowel het Windplan als de studies van het Instituut voor Natuurbehoud gaan er echter vanuit dat deze afstandscriteria uit de Omzendbrief afhankelijk van de omstandigheden niet als absoluut mogen gelden. De afbakeningen in het Windplan kunnen dus enkel als richtinggevend beschouwd worden, en zullen door aanvullend onderzoek op de specifieke sites aangevuld moeten worden. Everaert et al. lijken er van uit te gaan dat de afstanden die in de Omzendbrief vermeld staan sowieso gerespecteerd moeten worden, en dat daarnaast mogelijke bijkomende hinder moet vermeden worden. De makers van het Windplan zijn eerder de mening toegedaan dat de mogelijke hinder ter plaatse moet onderzocht worden, en dat op basis daarvan de afstandsregels kunnen aangepast worden. Het lijkt inderdaad onlogisch dat, wanneer in bijvoorbeeld een bepaald Vogelrichtlijngebied geen belangrijke populaties van voor windturbines gevoelige soorten voorkomen, er toch vastgehouden wordt aan de 700 m-buffer. Nochtans lijkt het erop dat adviserende instanties en vergunningsverlenende overheden, maar ook het publiek, veel gemakkelijker niet-beschermde gebieden zullen uitsluiten voor de plaatsing van windturbines dan dat ze deze toch toe zouden staan in zones die in eerste instantie uitgesloten werden op grond van hun juridisch statuut.
Globaal kan gesteld worden dat alleen al gebieden met speciale bescherming gecombineerd met hun respectievelijke buffers een groot deel van het Vlaamse grondoppervlak zullen uitsluiten voor windturbines. (fig. 42)

Parkconfiguratie en uitbating

Aanpassingen aan de configuratie van een windpark kunnen de negatieve effecten voor vogels verminderen. Op plaatsen waar veel vliegbewegingen op turbinehoogte voorkomen, heeft het zin om de turbines in lijnvorm te schikken, evenwijdig met de voornaamste vliegrichting. Bij lijnopstellingen die toch dwars of schuin op een vliegrichting worden gepland, kan men de barrièrewerking die daardoor dreigt te ontstaan vermijden, door de rij kort te houden, of een lange rij in kortere onderbroken stukken te splitsen met een tussenafstand van een groter aantal rotordiameters.
Wanneer er sprake is van verschillende vliegrichtingen (bijvoorbeeld op plaatsen met veel slaap- en voedseltrek), dan zou een open cluster met tussenafstanden van minstens tien rotordiameters moeten geprefereerd worden. Indien een gebied vooral voor pleisterende vogels van belang is, en er verder weinig vliegbewegingen rond de geplande turbines plaatsvinden, dan zou de voorkeur naar een dicht cluster (vijfmaal de rotordiameter) moeten gaan.
Wanneer het gebied in verschillende richtingen door vogels doorkruist wordt, en tevens belangrijk is voor pleisterende vogels, dan zal het relatieve belang van deze factoren bepalen of er een voorkeur voor een open dan wel gesloten cluster zou moeten zijn, waarbij een open cluster toch lichtjes interessanter zou zijn.
Uit oogpunt van verstoring is een liefst compacte clustervorm te prefereren boven een lijnopstelling, om de eenvoudige reden dat dan een minder groot grondoppervlak wordt aangetast.
Deze richtlijnen zouden met name moeten toegepast worden op plaatsen met een geringe achtergrondverlichting.

Veiligheid

De werking van een windturbine doet, zoals bij elke technische installatie, bepaalde risico's ontstaan. Naast de algemene risico's die voor elke bouwkundige constructie gelden (bijvoorbeeld in verband met aanvaring van passerende voertuigen), bestaat er bij windturbines specifiek gevaar voor wiek- en mastbreuk. (fig. 43 en 44)

Bladbreuk

Bladbreuk kan voorkomen tijdens normaal bedrijf, dit ten gevolge van storm (overschrijden van de maximale bladbelasting), vermoeiing en fabricagefouten. Ook tijdens een remactie ingeleid door een andere optredende fout, kan bladbreuk voorkomen. Ten laatste kan een blad bezwijken tengevolge van het falen van de remsystemen bij hoge windsnelheden (de rotor maakt overtoeren / slaat op hol). Uit empirische vaststellingen bij een tweeduizendtal gecertificeerde Deense windturbines in de periode 1990-1993 raamt Braam deze kansen uiteindelijk als volgt: Pnorm,bedrijf = 1,3.10-3/jaar, Premmen = 1,3.10-3/jaar, Povertoeren = 5.10-6/jaar; de totale kans op bladbreuk wordt dan 2,6.10-3/jaar.
In hetzelfde onderzoek wordt de maximale werpafstand bepaald. Dat is de afstand waarover een afgebroken stuk wiek kan weggeslingerd worden. De cijfers variëren van 130 m voor een generieke windturbine van 1,3 MW op nominale rotatiesnelheid tot 392 m voor een turbine van 2 MW op overtoeren.
De trefkans van een gebied (in de genoemde studie: de autosnelwegen A10 en A18, de spoorlijn Brugge-Oostende en het kanaal Gent-Oostende) wordt dan bepaald in functie van de afstand tot de betreffende turbine. Bij overtoeren zal de werpafstand beduidend groter zijn, maar aangezien dit slechts voorkomt bij faling van de veiligheidssystemen is dit risico zeer laag. De werpafstand waarbij het veiligheidssysteem wel nog werkt ligt, afhankelijk van de turbinegrootte, tussen de 170 en 190 m (voor turbines van 1,3 tot 2,0 MW). De trefkans binnen dit gebied ligt ongeveer in het interval 1.10-3 en 1.10-4.
Een volgende stap is de kans dat een passant getroffen wordt. Voor lijninfrastructuren hangt dit nauw samen met de verblijfsfactor, die voor een drukke autosnelweg tot 1,0 zal naderen, maar voor bijvoorbeeld een kanaal in de grootteorde van 0,0007 ligt; een spoorlijn zal zich meestal tussen deze waarden situeren. Voor bewoonde gebouwen in de omgeving zal men waarschijnlijk ook met een verblijfsfactor van 1 moeten werken.
Om dan het gevaar dat de windturbine vormt in te schatten kan de trefkans uitgedrukt worden in "aantal doden per jaar". In Nederland hebben Rijkswaterstaat, NS Railinfrabeheer en het Energieonderzoekscentrum Nederland een richtlijn opgezet voor het bepalen en beoordelen van het risico dat personen lopen wanneer ze een windturbine passeren. Men heeft daarvoor twee toelaatbare waarden opgesteld. Enerzijds is er het Individueel Passanten Risico (IPR) dat stelt dat het risico voor een voorbijganger niet hoger mag liggen dan 10-6. Daarnaast hanteert men het Maatschappelijk Risico (MR) dat eist dat niet meer dan 2.10-3 passanten per jaar mogen overlijden. De Vlaamse Milieumaatschappij stelt een maximaal risico van 10-5 en een verwaarloosbaar risico van 10-6. Voor het gehele windpark Jabbeke-Oudenburg kwam men uiteindelijk (voor wiekbreuk) op een IPR van 6,9.10-8 en een MR van 2,7.10-4.

Kleinere risico's

Naast bladbreuk kan ook mastbreuk voorkomen. Hierover zijn geen statistische gegevens beschikbaar, maar Braam geeft toch een richtwaarde van 1,0.10-4/jaar, hetgeen een factor 26 kleiner is dan de kans op wiekbreuk. Daarenboven is de invloedssfeer bij mastbreuk beperkt tot de hoogte van de mast plus de halve rotordiameter.
Een ander risico dat vaak vermeld wordt is het wegslingeren van ijspegels. Sommige fabrikanten voorzien een detectie- en verwarmingssysteem, dat de rotor stopzet bij ijsvorming, vervolgens het ijs doet afsmelten waarna de turbine weer wordt opgestart. Braam nam afsmeltend ijs niet op in zijn risicoanalyse "omdat dit fenomeen vergelijkbaar is met het loslaten van stukken ijs van het dak van een trein of vrachtwagen." Het Zeeuwse MER stelt: "De verfsystemen van de moderne turbines voorkomen dergelijke ijsafzettingen. Indien in extreme omstandigheden toch sprake van ijsafzetting zou kunnen zijn, is het besturingssysteem van de turbine zodanig te programmeren dat de rotor dan stilgezet wordt."
Ook blikseminslag kan een probleem vormen. De meeste rotoren zijn voorzien van een bliksemafleider. Desondanks kan het toch gebeuren dat blikseminslag een plotse opwarming van het rotorblad tot gevolg heeft, waardoor het blad desintegreert. Het lijkt erop dat dit fenomeen echter niet meer dan materiële schade aan de turbine zelf veroorzaakt.

Certificaten

In Duitsland, Denemarken en Nederland worden windturbines die niet gecertificeerd zijn volgens de normen DIBt en Germanischer Lloyd, DS472 en "Teknisk Grundlag" respectievelijk NEN 6096/2 in principe niet vergund.
Het Belgisch Instituut voor Normalisatie nam de normen van het International Electrotechnical Committee over in NBN ENV 61400-1, NBN EN 61400-2, NBN EN 61400-11 en NBN EN 61400-12. Deze handelen over veiligheid, beproeving van het elektrisch vermogen en akoestische metingen. Daarnaast is er NBN EN 45510-5-4, overgenomen van het Comité Européen de Normalisation en handelend over de aanbesteding van windenergieprojecten.

Verkeersinfrastructuur

Een windturbine ingeplant langs een verkeersas is een potentieel obstakel. De NMBS hanteert als afstandsregel dat de rand van de fundering minimum 2,5 m van de spoorstaaf af moet gelegen zijn indien een risicoanalyse kan voorgelegd worden waaruit blijkt dat er geen wezenlijk breukgevaar voor mast en/of wieken bestaat. In het andere geval mag de windturbine niet binnen valafstand van het spoor geplaatst worden. Wat wegverkeer betreft stipuleert het Ruimtelijk Structuurplan Vlaanderen, zij het dat dit niet vanuit veiligheidsoverwegingen is geïnspireerd, dat er bouw- en activiteitsvrije stroken moeten voorzien worden naast de belangrijke wegen. Voor "hoofdwegen" (auto(snel)wegen) gaat het over 100 m, voor "primaire wegen I" wil men 30 m vrijhouden. Het lijkt erop dat windturbines die buiten deze zones geplaatst worden geen gevaar opleveren voor de weggebruiker.


Luchtvaart

Door het Bestuur van de Luchtvaart wordt het Belgisch grondgebied opgedeeld in drie categorieën. Categorie A omvat vliegvelden, landingsplaatsen voor helikopters, verkeersgebieden van vliegvelden en oefengebieden op lage hoogte. Om in deze zone een potentieel obstakel te plaatsen moet een officiële aanvraag aan het Bestuur gericht worden. In vele gevallen zal geen toestemming verleend kunnen worden; in het andere geval moet het obstakel gebaliseerd worden.
Categorie B omvat de autosnelwegen inclusief een buffer van 120 m die voor helikopters bereikbaar moet zijn. Mits het aanbrengen van balisering is hier eigenlijk geen probleem.
Balisering is steeds verplicht wanneer het obstakel hoger is dan 150 m, dus ook in categorie C (de rest van het grondgebied).
Balisering moet overdag met rood-witte schildering gebeuren, 's nachts met een rood licht of witte flitslichten op de gondel. Beter nog zou zijn een licht op de wiektip dat gaat branden telkens de wiek haar hoogste stand bereikt.

Telecommunicatie

Wanneer een draaiende rotor zich in een straalpad van een telecommunicatie- of radarinstallatie bevindt, kunnen daarin storingen optreden.
Bij de experimentele windturbine in het Nederlandse Medemblik hadden omwonenden last van een slechte televisieontvangst.
De mate waarin interferentie optreedt hangt sterk af van de hoeveelheid metaal welke in de wieken aanwezig is. Anno 2000 is dat meestal niet meer dan enkele stangen van het besturingssysteem en de bliksemgeleiders, het rotorblad zelf bestaat hoofdzakelijk uit kunststof. De nabijheid van een zendstation is natuurlijk ook een bepalende factor. Een afgeronde mast beperkt hinder voor radarsystemen. Volgens Taylor zijn hoogfrequente (VHF- en microgolf-) systemen het meest gevoelig. Voor mobiele telefonie daarentegen is er geen probleem; windturbines worden dan ook vaak als GSM-mast gebruikt.
In Nederland stelde de PTT volgende richtlijnen op: er moet een windmolenvrije strook van 200 m worden voorzien in rechte lijn tussen twee stations van een microgolftelecommunicatienetwerk; verder is de minimale afstand van een windturbine tot een radio- of televisiezendmast afhankelijk van de rotordiameter waarbij een richtwaarde van 6 km geldt voor een rotor van 50 m diameter.
Het Zeeuwse MER gaat ervan uit dat op of nabij aan waterwegen grenzende dijken geen turbines worden geplaatst "met het oog op veiligheid van scheepvaart en het voorkomen van verstoring van radarsignalen". Er wordt een minimumafstand van 50 m van de rand van de vaarweg gehanteerd.

De Vlaamse Omzendbrief vermeldt dat een onderzoek naar dit soort invloeden in de milieunota moet terug te vinden zijn indien de afstand tot bijvoorbeeld waterwegen te klein zou worden. Voor woningen ziet men geen probleem "vermits de afstand tot woningen minstens op 150 m wordt vooropgesteld".

Boudewijnkanaal, Brugge

In 1995 bouwde het Brugs Motoren Bedrijf een nieuw toonzaal- en garagecomplex op het industrieterrein langs de Oostendse Steenweg te Brugge. Bedrijfsleider Luc Desender onderzocht de mogelijkheid om de elektriciteit die het bedrijf nodig had zelf te produceren. Hij kwam onder andere uit bij windenergie, maar dat leek toen te duur uit te vallen.
In 1998 bleek de elektriciteitsrekening van het bedrijf gevoelig gestegen te zijn, en werd het idee opnieuw bekeken. De combinatie van technische verbeteringen en verhoogde teruglevertarieven konden de rentabiliteit nu wél verzekeren. Een windturbine op het grasperk vóór de garage was echter niet vergunbaar wegens de hoogspanningsleidingen die zich vlak boven het terrein bevonden.
Er werd contact opgenomen met het Laboratorium voor Stromingsmechanica van de VUB en met de Belgische windturbinefabrikant Turbowinds. Het voorstel van een locatie tussen de Pathoekeweg en het Boudewijnkanaal werd onder andere door windmetingen op haalbaarheid onderzocht. Er werd vooropgesteld een aantal turbines van het type T600-48 op te richten, met een vermogen van elk 600 kW. De machines hebben een ashoogte van 55 m en een rotordiameter van 48 m.
Er werd contact opgenomen met enkele bedrijven die grondeigenaar waren in de zone waar men de bouw van windturbines realistisch achtte. Vier perceeleigenaars stonden positief tegenover het idee. Er werd een recht van opstal bedongen van jaarlijks 240 000 BEF per turbine.

Er werd advies ingewonnen bij de Dienst der Werken van de stad Brugge. Daar stelde men voor om vijf turbines te plaatsen op 30 m van het kanaal, en parallel ermee. (fig. 92) Er werd een constante onderlinge afstand aangeraden, zodat de turbines een compact geheel zouden vormen. Verder werd gesteld dat de mast best verder dan 24 m van de perceelsgrenzen werd ingeplant, zodat de rotor zich steeds boven het perceel van opstal zou bevinden.
Voor de bouw en exploitatie richtte Desender een nieuw bedrijf op, de NV Electrawinds. Voor de financiering werd de in ethische beleggingen gespecialiseerde bank Triodos in het project betrokken. Voor de Vlaamse overheid telde het project niet meer als demonstratieproject, het kon wel rekenen op een subsidie onder de vorm van steun voor ecologisch verantwoorde investeringen door kleine ondernemingen.
In september 1999 werden de turbines op plan ingetekend. De onderlinge afstanden waren niet exact gelijk (omwille van de afstand van 24 m van de perceelsrand die men wilde respecteren) en bedroegen 152, 152, 138 en nog eens 138 m. De voornaamste reden voor deze geringe afstanden is gelegen aan de perceelsgrenzen. Om de parkeffecten minimaal te houden zou een tussenafstand van minstens vier rotordiameters eerder aangewezen zijn. Behalve de turbines zelf zou er nog een elektriciteitscabine gebouwd worden. Bij de stad werden de vergunningsaanvragen ingediend.
De bodembestemming van het gebied was volgens het gewestplan Brugge-Oostkust en het BPA Nijverheidsgebied-Herdersbrug industriezone voor milieubelastende bedrijven. De Omzendbrief en het Windplan waren toen nog niet verschenen. Volgens het Windplan staat de meest zuidelijke turbine eigenlijk in een natuurbuffer, gebied dat in principe uitgesloten zou zijn voor windturbines. (fig. 93)
De stad vroeg adviezen aan de Stedelijke Dienst Leefmilieu, de Stedelijke Groendienst, de Brandweer, de WIER, de Administratie Wegen en Verkeer, de Administratie Water- en Zeewegen, AMINAL afdeling Natuur, het havenbedrijf MBZ en het Koninklijk Belgisch Verbond voor de Bescherming van de Vogels vzw.
Van de vogelbescherming kwam er een eenduidig negatief advies. Dat was voornamelijk gebaseerd op de hoge vogelconcentraties die zich in het gebied bevinden, de talrijke vliegbewegingen die er gemaakt worden, het belang van de beide aangrenzende poldergebieden voor de wereldpopulatie van de kleine rietgans en de belangrijke kolonie blauwe reigers die zich aan de overkant van het kanaal bevindt.
Ook Afdeling Natuur maakte enig voorbehoud, maar vond het project aanvaardbaar als er na de realisatie door het Instituut voor Natuurbehoud een monitoringonderzoek zou worden gehouden om de invloed van de turbines op vogels te evalueren.
De gemachtigde ambtenaar van AROHM-West-Vlaanderen adviseerde positief, maar stelde de voorwaarde dat vóór de toekenning van de bouwvergunning de overeenkomsten met de grondeigenaars (onder andere in verband met de vrije toegang voor de onderzoekers van het Instituut voor Natuurbehoud) afgesloten moesten zijn.
Op 29 februari 2000 kende het college van burgemeester en schepenen de bouwvergunning toe. Er werd gesteld dat deze slechts van toepassing was indien de vijf turbines in één keer werden gerealiseerd (binnen een periode van een jaar) en als de milieuvergunningen waren toegekend.
Voor de milieuvergunningen voor vier van de vijf turbines adviseerde de Stedelijke Dienst Leefmilieu positief. Tegen de vijfde werd een bezwaarschrift ingediend door een bedrijf dat aan de overkant van het kanaal brandstoffen opslaat en bezorgd was om de veiligheid. Een risicoanalyse door AIB-Vinçotte kwam uit op een individueel risico van 1,23.10-5 per jaar. De zogenaamde MIRA-criteria van de Vlaamse Milieumaatschappij stellen een maximaal risico van 10-5 en vinden het risico verwaarloosbaar vanaf 10-6. De berekende waarde zat daarboven, en werd niet aanvaard door de milieudienst. Het college van burgemeester en schepenen kende slechts vier milieuvergunningen toe.
Daarop werd een nieuw dossier ingediend, dat stelde dat het risico verkleind kon worden door een driemaandelijkse technische controle, een zesmaandelijkse controle door een erkende keuringsinstantie, het voorleggen van een attest dat de turbine voldoet aan de IEC-normen terzake en een aangepaste veiligheidsprocedure in geval van onregelmatigheden. In april 2000 werd de milieuvergunning voor de meest noordelijk gelegen turbine dan ook toegekend. In oktober 2000 werden de vijf turbines gebouwd en in werking gesteld.
In de onmiddellijke omgeving lijken de turbines geen landschapsverstorend effect te hebben. De locatie ligt tussen loodsen, industrie, hoogspanningsmasten, een afvalverbrandingsoven en een STEG-centrale. De aanwezigheid van deze laatste was overigens een garantie voor de netkoppeling van de turbines.
Op grotere afstand kan niet ontkend worden dat de turbines, onder andere vanuit de streek rond Damme en de Meetkerkse en Uitkerkse polders (beide erkend als Vogelrichtlijngebied, en landschappelijk waardevol), zich over grote afstanden duidelijk aan de horizon aftekenen. Het problematisch karakter daarvan is uiteraard relatief. Zeker vanuit de Meetkerkse en Uitkerkse polders wordt de horizon in het noordwesten sterk gebroken door de appartementsgebouwen van de verschillende kustgemeenten. In het noorden zijn nogal wat haveninstallaties van Zeebrugge duidelijk te onderscheiden. In het oosten tekent het modernistische St.-Jansziekenhuis zich zwaar af. Daarnaast zijn er de historische torens van Brugge en Lissewege en de kerktorens van de polderdorpen. Midden door de polder loopt dan nog een uitgespreid samenraapsel van lijninfrastructuur die Brugge met Oostende verbindt: een weg, spoorweg, autosnelweg, kanaal en hoogspanningslijn.
Vanuit de Damse polder zijn er, behalve een aantal haveninstallaties, weinig harde elementen te onderscheiden aan de horizon. De verschillende kanalen die de polder doorsnijden worden wel duidelijk geaccentueerd door de flankerende populierenrijen. Het oriëntatievermogen van de recreant wordt door de komst van de turbines slechts lichtjes verhoogd. De aanwezigheid van het Boudewijnkanaal en de bijbehorende industrie- en transportstrook die beide polders opsplitst wordt nu wel duidelijk gemarkeerd; daarvoor was dat bijna niet het geval.

Intussen werden door Electrawinds bijkomende vergunningen aangevraagd voor negen extra turbines langs het kanaal. Deze zouden ten noorden komen van de reeds gerealiseerde exemplaren, en omwille van de opbrengst een iets grotere onderlinge afstand vertonen. Het gaat om hetzelfde type turbine. Ook Electrabel is van plan om windturbines op het terrein van haar STEG-centrale te plaatsen. Een bouwaanvraag voor twee grotere turbines (ashoogte 85 meter en rotordiameter 70,5 meter) werd reeds afgewezen, voornamelijk wegens het "niet visueel in balans" zijn van de nieuwe met de reeds vergunde turbines.


Wind

Windenergiesystemen zullen vooral slecht scoren bij de waarnemingsdimensie. Windturbines en -parken vallen op zijn minst onder "expliciete" technologie, en zullen vaak zelfs als "iconisch" kunnen gecategoriseerd worden. Functioneel vallen ze onder de "energetische" categorie. Symbolisch beschouwd zijn windenergiesystemen zonder meer "duurzaam" te noemen. Hieruit blijkt duidelijk dat een "windlandschap" enerzijds positief zal geëvalueerd worden wegens zijn duurzaam karakter, maar anderzijds negatief wegens de visuele impact. Voor een conventionele elektriciteitscentrale achter de horizon gelegen zal de positieve waardering daarentegen bij de waarnemingsdimensie liggen. Wanneer men diezelfde centrale echter zou zien, dan zal deze waarnemingsdimensie plots veel slechter scoren.
Typisch voor windenergieopwekking is het gedecentraliseerde karakter. De waarnemingsdimensie zal hier veel zwaarder wegen dan bij andere systemen die elektriciteit produceren, omwille van het feit dat veel meer mensen er fysiek mee geconfronteerd worden. Wanneer men op grootschalige wijze windenergie wil benutten, zullen in heel wat gebieden alle bewoners een windturbine kunnen zien staan vanuit hun woning. Een klassieke elektriciteitscentrale daarentegen zal maar zichtbaar zijn voor een fractie van de mensen die de stroom ervan gebruiken.
Wanneer windturbines door het publiek voornamelijk als een "expliciete" technologie gecategoriseerd zouden worden, dan bestaat waarschijnlijk de mogelijkheid dat deze op termijn gepercipieerd worden als opgenomen zijnde in de "canvas" van expliciete technologie die in de meeste bewoonde gebieden het landschap in zeer sterke mate bepaalt. Daarmee wordt bedoeld dat de windturbines visueel geïntegreerd geraken in het kluwen van wegen, spoorwegen, kanalen, verlichtingspalen, bruggen, hoogspanningsmasten, antennes en andere vormen van expliciete technologie die door hun alomtegenwoordigheid aanvaard worden als deel uitmakend van het landschap, en op die manier naar de achtergrond van de landschappelijke perceptie worden gefilterd.
Voorwaarde daarvoor is uiteraard dat de turbines op termijn op grote schaal aanvaard worden door het publiek. Het is moeilijk voorspelbaar in wat voor mate dat zal gebeuren. Daarbij moeten windturbines of windparken door het publiek wel degelijk als "expliciete" technologie en dus niet als "iconisch" worden gezien. Wegens de omvang van de torens lijkt dat niet zo voor de hand te liggen. Het is trouwens ook zo dat een iconische uitstraling van een windturbine in de beginfase van het opstarten van windenergieprojecten (zoals anno 2001 in Vlaanderen) eerder positief zal werken omdat de aandacht van de waarnemer wordt getrokken op een symbool van duurzame energie.

Het duurzame landschap

Thayer voert het "duurzame landschap" ("sustainable landscape") op als oplossing voor de nog steeds sterker wordende spanningen tussen natuur en technologie in de hedendaagse samenleving. De term "duurzaam" wordt hier gebruikt als karakteristiek van een proces of toestand die eeuwig kan worden gehandhaafd of volgehouden. Dit duurzame landschap zal ook met behulp van technologie moeten gerealiseerd worden, maar dan wel met die technologieën die ecologische en sociale waarden versterken in plaats van ze te vernietigen.
In dit duurzame landschap domineren natuurlijke systemen. Energie wordt er bewaard en hulpbronnen geregenereerd. Het duurzame landschap moet een doorzichtig systeem zijn waar verborgen nadelen (emissies, stralingen, camouflage) ontbreken. De toegepaste technologieën moeten duurzaam zijn, zodat ze kunnen beschouwd worden als deel uitmakend van het natuurlijk milieu. Er moet zorg voor gedragen worden dat de toegepaste technologieën de mens dienen in plaats van dat ze gaan domineren en gedragspatronen dicteren. Lokale ecosystemen, culturen en hulpbronnen moeten de basis vormen van het nieuwe landschap. Dit landschap moet fysiek zijn, dat wil zeggen dat elektronische gegenereerde surrogaten moeten gemeden worden.
De technieken die dit duurzame landschap kunnen realiseren, situeren zich op alle niveaus van de maatschappij: cultuur, opvoeding, huisvesting, ecologie, transport, economie,... We zullen ons hier beperken tot de rol van windenergie.

Windenergie in het duurzame landschap

Thayer kent aan windturbines een speciale positie toe in het duurzame landschap. Meer dan elke andere nieuwe technologie zijn windenergiesystemen in staat om een nieuwe verhouding te symboliseren tussen mens, energie en land.
De opgewekte energie is van het "horizontale" type, de energiestroom die (onrechtstreeks) door de zon wordt geleverd wordt hier en nu benut. Als het waait, draait de turbine en wordt er stroom geproduceerd. De functionele relatie is volledig transparant, "what you see is what you get". Door deze unieke eigenschap past windenergie naadloos in het scenario van het duurzame landschap. De transparantie van de technologie weegt volgens Thayer uiteindelijk veel zwaarder dan de mogelijk aantasting van het landelijk karakter en de pastorale schoonheid van de site: "This rather direct expression of function serves to reinforce wind energy's sense of landscape appropriateness, clarity and comprehensibility. In the long run, wind energy will contribute highly to a unique sense of place."
Naast de hernieuwbare energie en de minimale ecologische impact ziet Thayer (die goed bekend is met de Californische "wind farms") de windturbines ook als elementen die het landschap open houden, zodat het beschikbaar blijft voor andere duurzame, compatibele gebruiksvormen (landbouw en recreatie).

Door het gedecentraliseerde en transparante karakter vindt Thayer windturbines een voorbeeld van een technologie die de mensheid dient in plaats van haar te domineren.

Inplanting: twee basisfilosofieën

Algemeen kunnen we stellen dat er twee extrema te onderscheiden zijn in het scala van mogelijke benaderingen in verband met de inplanting van windturbines. Het ene uitgangspunt valt onder de noemer "integratie" en gaat ervan uit dat nieuwe elementen het landschap zo min mogelijk moeten verstoren. Het andere standpunt zullen we "superpositie" noemen en wordt voornamelijk door landschapsarchitecten en deskundigen verdedigd. Arkesteijn et al. maakten in 1987 (onder andere op basis van een aantal vroegere publicaties) het onderscheid tussen deze twee stromingen.

Integratie

De gedachte die de grondslag van deze benadering vormt wordt door Arkesteijn et al. omschreven als: "... wordt een windturbine gezien als een element dat het bestaande landschap aantast." Een inpassende plaatsing opteert voor terughoudendheid en een zo gering mogelijke opvallendheid.
Windturbineprojecten die deze visie vertegenwoordigen sluiten meestal aan bij een reeds aanwezige dynamiek, bij bestaande onrust en visuele verdichting. Ze zijn meestal in kleine clusters of alleenstaand gesitueerd op industrieterreinen, langs wegen, spoorwegen en in de buurt van bebouwing. Kleine alleenstaande windmolens bij boerderijen zijn ook een typisch voorbeeld hiervan.
Hoewel we het woord "visie" lieten vallen, dient gezegd dat deze plaatsingspolitiek eigenlijk van weinig visie getuigt; de term "gedoogbeleid" lijkt hier eerder op zijn plaats. Arkesteijn et al. menen dat realisatie van windenergieprojecten volgens de integratiegedachte in de meeste gevallen enkel haalbaar is met kleinere turbines die niet al te veel boven het landschap uitsteken. Grote turbines zien zij ook toe te passen in gevallen waar verticale elementen van vergelijkbare afmetingen toch al dominant zijn; vermoedelijk doelen zij op fabrieksschoorstenen, kranen en dergelijke.
Dat het vasthouden aan een extreme vorm van deze integratiegedachte moeilijk haalbaar is, blijkt uit het voorstel van de Gedeputeerde Staten van Groningen tot een interimbeleid waarin de oprichting van windturbines buiten de twee speciaal daarvoor aangeduide windparken Eemshaven en Delfzijl verboden wordt. Tot dan toe hanteerde men een beleid, waarbij vergunningen voor windmolens bij boerderijen werden afgeleverd mits deze niet meer dan 40 m boven het landschap uitstaken. Deze hoogtebeperking moest garanderen dat enkel kleine windmolens, passend bij de schaal van de boerderij in kwestie, gerealiseerd zouden worden. In 1999 stelde men echter enerzijds vast dat de vele opgerichte "solitaire windturbines een bedreiging vormen voor de (beeld)kwaliteit van het Groninger landschap" én dat een hoogtebeperking tot 40 m onzinnig is wanneer men op een efficiënte manier elektriciteit wil opwekken. Men sloeg dus het roer drastisch om en bakende twee haven- en industriegebieden af waar de hoogtebeperking werd afgeschaft, maar waarbuiten geen enkele turbine nog mocht gebouwd worden.
Ook de Stichting Zeeuws Landschap geeft in haar tijdschrift een voorbeeld van een solitaire windturbine vlakbij het dorp en jachthaventje van Goes (fig. 47) en stelt daarbij expliciet: "zo moet het niet". In hetzelfde artikel echter wordt een voorbeeld gegeven van een aantal windturbines ingepast in het industriële Sloegebied, omgeven met schoorstenen en hoogspanningsmasten. (fig. 48) Ook deze configuratie voldoet aan de categorie "integratie", maar wordt dan weer wel gewaardeerd. Het is echter zo dat het eerste voorbeeld hoewel eveneens aansluitend bij bestaande antropogene markeringen in het landschap veel meer opvalt. Daarbij gaat het in dat geval om een "zacht" recreatiegebied. Dit maakt in elk geval duidelijk dat de afweging tussen integratie en superpositie niet onafhankelijk van criteria als opvallendheid en grondgebruik kan gemaakt worden. Het gewicht van elk van dergelijke criteria zal onder meer sterk afhankelijk zijn van de kenmerken van de concrete site. We behandelen dit soort categorieën verder.
Aansluitend bij het integratieidee hoort ook de overweging om camouflagetechnieken toe te passen. Daar bestaan duidelijk verschillende meningen over. Littel zegt hierover: "... de nieuwkomer krijgt vaak een plaats in een uithoek van het landschap of wordt verborgen door de aanleg van schaamgroen. Maar schaamgroen helpt niet tegen windturbines, en verstoppen in uithoeken kan eigenlijk ook niet." Helsloot neemt de kwestie in elk geval op in haar enquêtes, met als resultaat dat meer dan de helft van de onderzoeksgroep windturbines bij voorkeur in een beplant landschap zou situeren, "vooral omdat het windmolenpark dan minder opvalt." Deze beplanting vatte men vooral op als speciaal aangebracht rond het windmolenpark en dus niet als een karakteristiek houtwallenlandschap of iets dergelijks. Het moet gezegd dat de veronderstelde camouflage door aanplanting van een geheel andere orde is dan bijvoorbeeld bij stallen: de aanplanting moet zich niet bij de turbine maar wel vlak bij de weg bevinden om enig effect te kunnen sorteren. Het is onduidelijk of dit idee van camouflage door speciaal aangeplante vegetatie ergens in de praktijk gebracht is.
Een ander camouflagetechniek is het werken met kleur, we gaan daar dieper op in verder in dit werk.

De studie van Arkesteijn et al., waarin een visie wordt ontwikkeld naar plaatsingsmodellen voor grote aantallen windturbines in Nederland, stelt drie plaatsingstheorieën voor. Het door hen voorgestelde "model A" is zuiver op de integratiegedachte geënt. Lokale factoren zijn daarin bepalend voor de inplanting. Het model gaat uit van turbines in de grootteorde van 200 kW (dit type is, als tussenmaat tussen de kleine turbine voor "particulier" gebruik en de grote voor commerciële elektriciteitsproductie, in West-Europa anno 2000 overigens volledig voorbijgestreefd). Verder gaat dit model uit van een zeer sterke spreiding van de windturbines, op nationaal niveau gezien. Opstellingsvormen worden niet op voorhand vastgelegd, maar zouden hoofdzakelijk uit solitaire turbines bij bebouwing, en uit kleine tot middelgrote clusters aansluitend bij lijninfrastructuur, stadsranden en industrie bestaan. De auteurs maken echter wel een zeker voorbehoud ten aanzien van het toepassen van dit model in landelijk gebied. "Met name in het landelijke gebied kan zich de situatie voordoen dat een te grote turbinedichtheid ontstaat die leidt tot een landschappelijk onacceptabel beeld." Dat dit in 1987 aangestipte gevaar niet denkbeeldig was, is in het hiervoor vermelde Groningse voorbeeld duidelijk geworden. Verschillende auteurs spreken in dit verband over een "nivellerend" effect, en dit steeds in pejoratieve zin.
Als voorbeeld van landschapsstructurerende elementen waar windturbines bij kunnen aansluiten geven

Arkesteijn et al. naast de reeds genoemde ook nog: waterwegen, campings, recreatiegebieden, kruispunten, sluizen en viaducten. Wanneer turbines in de nabijheid van wegen worden geplaatst, stellen ook deze auteurs een "verzachtende" aanplanting voor.
Naast het visuele aspect, speelt bij deze benadering ongetwijfeld de logisch-functionele relatie mee. Een windturbine aansluitend bij één van de genoemde elementen lijkt logisch vanwege de mogelijk functionele relatie: het stroomverbruik van de nederzetting, sluis of straatverlichting wordt dan althans in theorie gekoppeld aan de productie van de windturbine.
Daarnaast is het zo dat het winnen van windenergie een in se gedecentraliseerde vorm van elektriciteitsproductie is, aangezien het overal waait en er overal stroom verbruikt wordt. Het landschappelijk plaatsingsmodel waar het hier over gaat trekt deze eigenschap consequent door in de ruimtelijke vorm, en is in die zin dus logischer dan bijvoorbeeld het concentreren van windmolens in kleine zones waarbij andere gebieden windturbinevrij gehouden worden.

Superpositie

Arkesteijn et al. hebben het hier over "landschapsvernieuwende plaatsing". Uitgangspunt is dat windturbines nieuwe opvallende elementen in het landschap zijn, die dan ook best zichtbaar mogen zijn en een eigen, herkenbare manier van plaatsing vragen. De inplanting zal dan ook hoofdzakelijk bepaald worden door de eigen karakteristieken van de windturbines in relatie tot regionale of bovenregionale landschapskenmerken, en niet meer door lokale elementen. Criteria die in deze benadering van belang zijn, zijn de herkenbaarheid van de configuratie, de contrastwerking tussen de verticaliteit van de turbines en de horizontaliteit en openheid van het landschap, tussen rust en onrust, natuur en techniek, tradionaliteit en rationaliteit. Ook kunnen windturbines als oriëntatiepunt werken, en als middel om bepaalde accentueringen in de structuur van het landschap aan te brengen. Daarenboven is regionale differentiatie vanuit deze visie zeer goed mogelijk: landschappen waar windturbines ongewenst zijn kunnen gevrijwaard blijven terwijl andere eventueel zelfs tot echte windlandschappen omgevormd kunnen worden. De gebieden die windturbinevrij blijven zouden dan bij voorkeur minder windrijke zones zijn.
Arkesteijn et al. zien de realisatie van dergelijke structuren onder andere in lijnopstellingen, dit in landschappen met een duidelijk lineaire opbouw die in verticale zin niet geprononceerd is. Daarnaast worden meervoudige clusteropstellingen genoemd, die een landschap mogelijk een sterke massa in verticale zin, en tevens een richting, kunnen geven. Deze zouden goed realiseerbaar zijn in open, jonge landschappen die weinig hiërarchisch zijn wat betreft beeldopbouw. Als richtlijn voor afstanden tussen dergelijke clusters wordt één kilometer genoemd. Landschapsdominerende parkopstellingen worden mogelijk geacht in zeer grootschalige, uniforme, rationele open en rechtlijnige landschappen. De gebruikte turbines zouden dan uiteraard grote en krachtige modellen zijn.
Grootschalige toepassing van deze strategie wordt verondersteld een "extra wellicht artistieke dimensie"

aan de omgeving toe te voegen.

Als in aanmerking komende gebieden voor toepassing van deze plaatsingsfilosofie noemen Arkesteijn et al. grote industriële gebieden, stadsranden, grote infrastructurele werken, grootschalige niet-zeldzame landbouwgebieden, grote wateroppervlakken, overgangen tussen land en water, haveningangen... Openheid en rationaliteit sluiten goed aan bij het moderne, technische karakter van de windturbine; in die zin zouden vooral gebieden in aanmerking komen die gekenmerkt worden door een grote mate van openheid gecombineerd met een strakke rationele verkaveling.
Ook deze plaatsingsstrategie kan een functionele relatie met de omgeving uitdrukken: in open landschappen waait het namelijk het hardst, en renderen windturbines dus beter. Nochtans lijkt de symboliek minder uitgesproken te zijn dan in het geval waar een windturbine duidelijk verbonden is met een stroomverbruikende nederzetting.
Het spreekt vanzelf dat deze strategie het meest interessant is voor overheden en projectontwikkelaars die een groot vermogen aan windenergie gerealiseerd willen zien. Ook landschapsarchitecten die in de configuratie van windparken bepaalde artistieke mogelijkheden zien, zullen een landschapsvernieuwende plaatsingsstrategie waarderen. In de praktijk echter ligt de zaak vaak veel minder eenvoudig. Reden daarvoor is dat het grote publiek de windturbines als vreemde objecten ziet, die ze liever niet het oude vertrouwde landschap laten domineren.

Toepassing

Tot zover de theorie. De praktijk wijst uit dat er tal van overgangsvormen tussen en interpretaties van integratie en superpositie mogelijk zijn; ook zijn vele maatschappelijke actoren niet consequent voor of tegen één van beide theorieën.
Wanneer we realisaties bekijken in de pionierlanden Denemarken, Californië en Nederland dan kunnen we een aantal verschillen in aanpak opmerken.

Californië

De grote windprojecten uit het begin jaren 1980 in Californië hebben geleid tot het ontstaan van industriële windenergielandschappen. In sommige windrijke woestijngebieden en heuvelkammen werden vele honderden turbines in zeer dense parkopstellingen geplaatst, waarbij landschappelijke criteria nauwelijks een rol speelden. (fig. 49 en 50) Nielsen omschrijft deze configuraties als "technical landscapes with a scary but also fascinating effect." De Nederlandse landschapsarchitect Bosch vindt dit gegeven in elk geval inspirerend: "Het beeld dat dit oplevert kan mensen op nieuwe ideeën brengen over de plaats van windmolens in het landschap." Bij Clay lezen we: "On both sides of Interstate 580 east of San Francisco, marching along the ridgelines of the fat-hilled Altamont Pass, are what seem to be battalions of exoskeletal outer space creatures ... more windmills than even the man of La Mancha would care to shake a lance at." Gipe vindt de meeste Californische windfarms slecht georganiseerd, en heeft het over "the visual clutter and disorder typical of California wind plants." Anno 1992 stonden er zowat 4000 windturbines op de hellingen en passen van Altamont, daarnaast waren er nog een 12 000 te vinden in de rest van de staat.
De mogelijkheid om het "superpositiebeginsel" zo zuiver toe te passen is echter enkel en alleen te danken aan de lage bevolkingsdichtheid in combinatie met de lage gebruikswaarde van de grond. Eveneens in Californië werden enkele projecten die op hetzelfde stramien wilden doorgaan verhinderd door protest van bewoners die de turbines vanuit hun woningen in de verte zouden zien. Thayer doet verslag van het geval Cordelia Villages, een suburbanisatie die in 1982 op de meest winderige plek van Solano County werd gebouwd, ondanks het feit dat de constant stormachtige omstandigheden de plek amper bewoonbaar maken. In 1985 werd een plan opgesteld om op de Solano County Hills een grootschalig windpark in te richten. Er volgde fel protest van de bewoners van Cordelia Villages dat zuiver gebaseerd was op de visuele vervuiling die het zichtbare windpark zou teweegbrengen. Uiteindelijk werd beslist dat alle nieuwe windprojecten verbannen werden naar "onzichtbare" locaties. Deze restrictie had tot gevolg dat in Solano County plannen equivalent aan het volledige residentiële elektriciteitsverbruik van de provincie terug opgeborgen konden worden.
Recente projecten in andere Amerikaanse staten maken duidelijk dat men in dunbevolkte landbouwgebieden en op de weidse prairies vaak op hetzelfde elan kan doorgaan. (fig. 51) Opmerkelijk is een project dat anno 2000 in Iowa in uitgestrekt landbouwgebied werd gerealiseerd, bestaande uit 257 turbines van 750 kW.
In dichter bevolkte en dus zwaarder belaste gebieden ligt de zaak dan ook helemaal anders. Gradaties daarin zijn duidelijk merkbaar in de verschillen tussen de Deense en de Nederlandse aanpak, waarbij men in het achterhoofd moet houden dat de bevolkingsdichtheid in Denemarken ongeveer een derde bedraagt van die in Nederland.

Denemarken

In 1996 verscheen het boek Wind Turbines & The Landscape - Architecture & Aesthetics dat een overzicht tracht te geven van de gerealiseerde windprojecten in Denemarken, waarbij de meest geslaagde één voor één behandeld worden. Ten tijde van de publicatie van het werk stonden er in Denemarken zo'n 3800 turbines, waarvan een 670 gelokaliseerd in 33 windparken (tussen de 8 en 100 turbines), een aantal in 97 clusters (3 à 7 turbines) en de rest solitair.
De Deense windparken zijn duidelijk verschillend van de Californische. Enerzijds zijn ze veel kleiner in omvang (aantal turbines). Daarnaast zijn ze over het algemeen in bepaalde zuivere, herkenbare ruimtelijke patronen geschikt. Daarbij is vaak rekening gehouden met het landschap, en wordt een zekere extra ruimtelijk kwaliteit gegenereerd. Toch is het niet zo dat deze parken klakkeloos aansluiten op allerlei lijninfrastructuren. Ter verduidelijking volgen enkele voorbeelden.
Het windpark te Kyndby bestaat uit een rijopstelling van 21 turbines van 180 kW. De eerste tien molens staan parallel met de plaatselijke weg opgesteld, daarna maakt de rij een lichte knik richting kust. De afstanden tussen de turbines variëren lichtjes en refereren naar de onregelmatige glooiingen van het landschap. (fig. 52)
Te Ebeltoft staan 16 kleinere 55 kW-turbines op een 800 m lange dijk die daarvoor speciaal werd aangelegd. De dijk omarmt de ferryhaven en werkt als landmark voor de aan- en afvarende passagiers. (fig. 53) In 2001 was een project lopende te Grená Havn, waar 9 turbines van 1,5 MW vlak voor de kust geplaatst worden net op die gevaarlijke ondiepten waar reeds heel wat boten tegen de grond liepen. (fig. 54)
Het is duidelijk dat alvast een aantal Deense windparken op een eerder subtiele manier van het superpositiebeginsel gebruik maken, althans vergeleken met het stoere Californische gebaar. We mogen uiteraard niet vergeten dat naast deze vaak op een positieve manier met de omgeving interfererende clusters en parken er ook het landschapsnivellerende effect is van de duizenden solitaire windmolens die over zowat het hele Deense grondgebied uitgezaaid zijn.
Overigens is de regelgeving in 2000 verstrengd. Windturbines mogen niet langer op minder dan 2,5 km van een reeds bestaande turbine geplaatst worden, bovendien worden nieuwe solitaire turbines verboden: clusters moeten minimaal uit drie turbines bestaan.
In de toekomst wordt in Denemarken echter vooral op offshore-windenergie gemikt. Naast uitbreiding (hoofdzakelijk door vervanging van verouderde turbines) van de 1800 MW die in 2000 op land gerealiseerd was, mikt men tegen 2030 op een extra capaciteit van 4000 MW, uitsluitend offshore te realiseren.

Dan zou de helft van de elektriciteitsconsumptie door windenergie gedekt worden.

Nederland

In 1999 verscheen de Atlas van Windenergie in Nederland, een uitgave enigszins analoog aan die van Nielsen, maar dan voor Nederland. Volgens de Deense definitie (minimum acht turbines) waren er ten tijde van de publicatie 25 windparken (waarvan de grootste uit 94 molens bestond). Gemiddeld genomen zijn de turbines groter dan in het Deense en Californische geval, omdat de ontwikkeling in Nederland iets later op gang kwam. Belangrijker echter is dat de configuraties en het soort terreinen waarop de Nederlandse turbines geplaatst zijn duidelijk afwijken van de Deense situatie. De Nederlandse windparken zijn voor het grootste deel lijnvormig ingericht, en sluiten volgens een streng geometrisch ritme nauw aan bij dijken, dammen, kanalen, wegen en spoorwegen, (fig. 55) en zijn dan nog hoofdzakelijk gelegen in industriegebieden of op waterbouwkundige infrastructuur. Windparken in landbouwgebied, zoals die in Denemarken vaak voorkomen, zijn veel zeldzamer en degene die er zijn houden meestal fantasieloos vast aan de geometrie van de strenge percelering zoals die in de nieuwe polders gebruikelijk is. (fig. 56)
De potentiële kwaliteiten van het superpositiebeginsel beginnen hier wat te tanen. Overigens is het bij veel van deze projecten niet duidelijk of ze door de planners eerder als "inpassend" dan wel als "gesuperponeerd" werden beschouwd.
Bosch zag in 1995 het problematische van deze situatie in. Hij verwoordt de kwestie als volgt: "... veelal in negatieve termen over de locatiekeuze en de plaatsing wordt gesproken: de grootschalige opstellingen van molens mogen het landschap zo min mogelijk aantasten. Het motto is inpassing. Daarom spreken de provincies een sterke voorkeur uit voor lijnopstellingen. Het algemeen heersende idee is dat de plaatsing "zorgvuldig" is als de bestaande landschappelijke lijnen als dijken en wegen worden gevolgd."
In 1991 wilde de Nederlandse overheid voor een vermogen van 1000 MW windturbines plaatsen, met als streefdatum het jaar 2000. In 2000 is daar amper 400 MW van gerealiseerd. Het lijkt er inderdaad op dat met de tot nu toe gevolgde plaatsingsstrategie het vooropgestelde quotum zeer moeilijk haalbaar is. Bosch breekt dan ook een lans voor de herwaardering voor wat we hiervoor het superpositiebeginsel noemden: "Door windmolens in grootschalige opstellingen te plaatsen zouden in Nederland - het land waar de windmolen is uitgegroeid tot een nationaal symbool - op zijn minst fascinerende nieuwe landschappen kunnen ontstaan; landschappen waar elektriciteit wordt geoogst." Op die manier zouden een aantal windlandschappen gecreeerd kunnen worden in windrijk gebied, terwijl windarmere gebieden dan volledig van windmolens gespaard zouden kunnen blijven. Dit zou economischer zijn dan het toch aanspreken van windarme locaties omdat er in windrijk gebied niet genoeg "geschikte" plaatsen voorhanden zouden zijn. Daarbij zou de symbolische waarde van de winderige gebieden sterk gearticuleerd worden, én zou het gevaar voor nivellering van het landschapsbeeld (doordat men overal in het land wel enkele turbines boven de horizon ziet uitsteken) zich veel minder stellen.
Deze visie wordt in Nederland echter door weinigen gedeeld. In 1997 publiceerden de provinciale Milieufederaties de brochure Frisse Wind. Daarin proberen ze een gezamenlijk standpunt naar voren te brengen vanuit de milieubeweging, zich welbewust van het feit dat zeer veel weerstand tegen specifieke windprojecten vanuit diezelfde milieubeweging afkomstig is. Aan de "richtlijnen" die zij geven voldoen de meeste in Nederland gerealiseerde windparken echter nu al. Een middel om uit de impasse (het niet halen van de doelstelling van 1000 MW) te geraken vormde dit standpunt dus niet.
In april 2000 deden de Milieufederaties een tweede poging door zélf actief locaties voor te stellen. Deze werden in een vernieuwde brochure uitgegeven onder de naam Frisse Wind door Nederland. Het belangrijkste wat hierover gezegd kan worden is dat alle voorgestelde locaties voortborduren op hetzelfde "inpassende" plaatsingsbeleid van de voorgaande jaren. Wanneer alle door de brochure aanvaardbaar geachte locaties daadwerkelijk gerealiseerd worden, dan wordt de overheidsdoelstelling ruimschoots gehaald (men spreekt over een 2000 MW als potentieel maximaal vermogen). Alleen geeft dit blijk van weinig toekomstvisie. Tweeduizend megawatt windvermogen kan slechts een fractie van de Nederlandse elektriciteitsbehoefte dekken. Wanneer men duurzame energie op termijn serieus wil laten meespelen dan kan dit waarschijnlijk niet meer zijn dan een eerste aanzet, en zal er aan de plaatsingsstrategieën gesleuteld moeten worden.
Intussen werd de overheidsdoelstelling overigens bijgeschaafd: met de 400 MW, die in 2000 gerealiseerd was, in het achterhoofd ligt het doel nu op 3000 MW in 2010, waarvan de helft op zee. De waarschijnlijk enorme potentiëlen op zee zijn echter hoewel veelbelovend waarschijnlijk pas op lange termijn invulbaar, dit wegens technische onzekerheden, de voorlopig hogere installatiekost per vermogenseenheid en de enorme investeringen die ermee gemoeid zijn. Daarnaast zijn ook locaties op zee onderhevig aan heel wat ruimtelijke en ecologische beperkingen.
Wat betreft kleinere projecten is er een tendens om deze enkel toe te staan als er geen visuele cumulatieve effecten ontstaan doordat er overal wel een paar windturbines aan de horizon verschijnen. Het Streekplan Zeeland bijvoorbeeld noemt kleinschalige projecten diegene die bestaan uit drie tot tien turbines. Solitaire turbines kunnen niet, en het plan drukt erop dat gemeenten het minimum aantal slechts in zeer specifieke gevallen zouden toestaan. Men mikt dan ook hoofdzakelijk op grootschalige projecten die gerealiseerd worden in de door de provincie speciaal daarvoor aangeduide "locaties voor grootschalige opwekking van windenergie".

België

Hoewel er begin 2001 zeer weinig windenergieprojecten gerealiseerd waren, doen de geschetste buitenlandse situaties toch vermoeden dat dit allerminst probleemloos zal verlopen. Qua bevolkingsdichtheid is België (en Vlaanderen) vergelijkbaar met Nederland. Hoewel dit in se eigenlijk een economisch probleem is (zoals eerder uitgelegd werd), kan men toch stellen dat het windrijk gebied in België heel wat kleiner is dan in Nederland. Maar vooral: België beschikt over heel wat minder zuiver rationeel-eenzijdige cultuur- en infrastructuurlandschappen dan Nederland. Deltawerken, grootschalige en technocratisch ingerichte nieuwe polders, afsluitdijken en kilometers kust waar quasi iedereen de komst van windmolens aanvaardt zijn zeer schaars in het Vlaamse landschap. Daarbij komt nog de typisch Vlaamse versnippering, die grote delen van het grondgebied a priori ongeschikt maakt wegens de te vrezen geluidsoverlast. Wil men windenergie serieus ontwikkelen in Vlaanderen, dan zal men zich eerder aan Deense en Duitse voorbeelden moeten spiegelen, waarbij men vanuit het superpositiebeginsel kleine windparken in landbouwgebied situeert.
Voorlopig lijkt het er echter op dat men, in Vlaanderen althans, het tot nu toe gevoerde Nederlandse beleid probeert na te volgen, maar dan nog een stuk voorzichtiger. De Vlaamse Omzendbrief304 geeft een aantal gesprokkelde richtlijnen, die op zich zeer ruim geïnterpreteerd kunnen worden, maar toch overhellen naar een soort voorzichtige inpassingspolitiek. Enerzijds wordt gesteld dat "om landschappelijke redenen aansluiting dient gezocht te worden bij bestaande grootschalige infrastructuren...", dat "bundeling" van windturbines met andere constructies die een belangrijke impact hebben op het landschap kan plaatsvinden en dat de herkenbaarheid van lijninfrastructuren kan worden verhoogd; anderzijds zou rekening gehouden moeten worden met "de schaal van de in het gebied aanwezige landschapselementen". Onder andere de laatste stelling is afkomstig uit het verslag van de Interdepartementale Werkgroep Windenergie,305 die deze landschapselementen specificeert als "bebouwing, maar ook omvangrijke open landbouwgebieden". Deze zin liet dus duidelijk mogelijkheden open voor de realisatie van windparken of -parkjes naar Deens model in landbouwgebied. In de Omzendbrief is deze specificatie weggelaten en stelt men zich duidelijk terughoudend op ten opzichte van inplanting in landbouwgebied. In de overgangsperiode (tot er bijvoorbeeld een gemeentelijk structuurplan, een specifiek ruimtelijk uitvoeringsplan of bijzonder plan van aanleg is opgemaakt waarin de inplanting van windturbines is voorzien) is het zelfs volledig onmogelijk om clusters met meer dan drie turbines buiten industrie- en aanverwante gebieden of gebieden voor gemeenschapsen openbare nutsvoorziening te plaatsen. Voor solitaire turbines of kleine clusters (tot drie turbines) geldt de regel dat ze ofwel bij een landbouwbedrijf dat zowat de helft van de geleverde stroom zelf verbruikt geplaatst worden, ofwel vlakbij een gebied voor industriële activiteiten.
Het valt te vrezen dat men hier, in afwachting van concrete plannen voor grote "landschapsvernieuwende" projecten, wat teveel vasthoudt aan het integratiespoor zoals dat in 1987 door Arkesteijn et al. werd gedefinieerd. Intussen leert de ervaring echter dat deze integratietheorie in de praktijk vaak anders werkt dan bedoeld. Zeker op het vlak van solitaire windmolens bij boerderijen wijst de (Nederlandse) praktijk uit dat juist deze geringe (en op het vlak van de nationale energiebalans verwaarloosbare) vermogens op termijn een zekere landschappelijke nivellering en het bijbehorende ongenoegen kunnen veroorzaken.

Landschapsesthetische criteria

Algemeen

Over welke landschappen al dan niet in aanmerking zouden komen voor de plaatsing van windturbines of windparken is er uiteraard discussie. Een constante is echter dat industriële gebieden bij uitstek geschikt worden geacht. Een Deense visualisatiestudie maakt door middel van tal van simulaties duidelijk dat windturbines in de meeste industrie- en havengebieden perfect aansluiten bij schoorstenen en kranen. (fig.
57) Deze visie wordt door geen van de bestudeerde auteurs bekritiseerd. De standpunten zijn enerzijds dat het landschap daar toch al verpest is, anderen zien in de windinstallaties een element dat het imago van de betrokken bedrijven kan opkrikken.
Ook de mening die Delen verwoordt als "streven naar het plaatsen van windturbines in grootschalige gebieden met een technisch of rationeel uiterlijk" wordt door heel wat auteurs onderschreven. Hiermee wordt de horizon verruimd naar grootschalige zuiver antropogene landbouwlandschappen. Delen geeft de Flevopolder als concreet voorbeeld.
Grootschalige infrastructuurlandschappen zoals (in Nederland) de Deltawerken, de Afsluitdijk, opgespoten terreinen en andere kunstmatige terreinen zitten wat tussen de twee genoemde landschapstypen in. In Nederland zijn heel wat van deze gebieden met windturbines beplant. (fig. 58) Als er daar al discussie bestond, dan ging dat eerder over ecologische impact dan over de geschiktheid van het landschap.
In Denemarken (maar ook in Nederland) zijn nogal wat windparken en -clusters in eerder traditioneel landbouwgebied geïnstalleerd. Over de geschiktheid van dergelijke landschappen bestaat al heel wat minder consensus. Zolang het echter gaat over vlakke open cultuurlandschappen in de buurt van de kust, wordt de link met het rijke windaanbod van het gebied vaak als legitimatie gezien.
Wanneer men zich echter verder van de kust verwijdert, veranderen de landschapskarakteristieken in West-Europa vrij drastisch. Heuvelachtig terrein, kleinschalige structuren, bocagelandschappen, landbouwpercelen afgewisseld met stukjes natuurlijk gebied, alle soorten van bebouwingsstructuren, (rand)stedelijke omgevingen, bossen, bergen, ... zijn maar enkele voorbeelden van landschappen waar men in het binnenland van bijvoorbeeld Duitsland, maar ook België, mee geconfronteerd wordt. Omtrent de plaatsing van windturbines in dit soort gebieden bestaat er heel wat discussie. Ook zijn er veel minder voorbeelden en experimenten voorhanden in dergelijke landschappen.

Oxfam-Wereldwinkels, Gent

In 1997 maakte men bij het bestuur van Oxfam Wereldwinkels plannen voor de bouw van een nieuw distributiecentrum annex hoofdkantoor. Van in het begin stelde men dat het gebouw volgens ecologisch verantwoorde principes moest geconcipieerd en gerealiseerd worden. Er werd een bouwterrein gevonden binnen een zone voor niet-hinderlijke bedrijven te Gent, vlakbij het Dampoortstation. De aanwezigheid van een knooppunt van het openbaar vervoer was een belangrijke troef voor de bouwheer. De onmiddellijke nabijheid van een woonzone was een consequentie van deze keuze.
Men begon plannen te tekenen. Het concept dat de architecten hanteerden was dat van "de schuur". De ontwerpers stelden dat een windturbine als kers op de taart van het laagenergieproject perfect in het concept zou passen. De turbine zou instaan voor het grootste deel van de elektriciteitsbehoefte van het gebouw. Ondanks het beperkte energievolume dat een dergelijke kleine molen levert, zou het project een voorbeeldfunctie kunnen vervullen door te bewijzen dat men vandaag met betaalbare alternatieven al heel ver de weg van de nulenergiewoning kan inslaan.
Op de Algemene Vergadering van Oxfam Wereldwinkels in augustus 1997 werd het hele project voorgesteld, onder andere aan de buurtbewoners.
De architecten keken uit naar een geschikte windturbine. Ze kwamen uit bij een model van 25 kW van de Nederlandse constructeur H-Energiesystemen. Deze molen was in het bijzonder bedoeld voor gebruik in ontwikkelingslanden, wat wegens de kernactiviteiten van Oxfam Wereldwinkels een interessant gegeven was. De ashoogte zou 30 m bedragen, de rotordiameter 12 m. Aan de Provinciale Milieudienst werd gevraagd metingen te verrichten van het omgevingsgeluid. De laagste waarde die werd gemeten (op een woensdagnacht tussen 23 u en 24 u) bedroeg 30,8 dB(A). Nederlandse geluidsproeven op een gelijkaardige turbine wezen uit dat de turbine ter hoogte van de dichtstbijzijnde buren (op 65 m van de voet van de geplande molen) een geluidsniveau van slechts 27,2 dB(A) zou veroorzaken. Het resulterende minimale geluidsniveau buiten het dichtstbijzijnde venster van een buur zou dan op 32,4 dB(A) komen. Het is duidelijk dat de turbine onhoorbaar zou zijn, en zelfs geen merkbare verhoging van het omgevingsgeluid teweeg kan brengen.
Voor de financiering werd in de coöperatie Ecopower een partner gevonden. Door aandelenverkoop wilde Oxfam Wereldwinkels een ethische beleggingsmogelijkheid aanbieden aan haar klanten. Het project werd bij de Vlaamse overheid ingediend en goedgekeurd als demonstratieproject, zodat 35% van de investering met subsidie bekostigd kon worden. Door deze toelage zou de aanwending van windenergie geen verliespost worden voor het bedrijf. De totale investering bedraagt een drie miljoen frank. De jaarlijkse productie wordt op een 30 000 à 40 000 kWh geraamd, te vergelijken met een geschat verbruik van 55 000 kWh door Oxfam. Door een netkoppeling wordt de geproduceerde stroom ook buiten de werkuren aan de man gebracht. Globaal (met een afschrijving berekend op twintig jaar) zal de prijs die Oxfam per kilowattuur eigen verbruik betaalt schommelen rond het tarief dat voor gewone netstroom zou betaald worden. De exacte prijs zal uiteraard afhangen van de grootte en de spreiding in de tijd van het windaanbod en van het verbruik van het bedrijf, alsook van de onderhoudskosten.
Eind maart 1998 werd een bouwaanvraag ingediend. (fig. 90) Deze werd in mei 1998 positief geadviseerd door de stadsdiensten, het college van burgemeester en schepenen en de provinciale overheid, maar werd op 1 oktober geweigerd op grond van het bindend negatief advies van de gemachtigde ambtenaar van AROHM. De reden daarvan was dat het voorstel van het stadsbestuur om een afwijking van de maximale bouwhoogte, zoals vastgelegd in het BPA Dendermondsesteenweg 92/1, toe te staan niet aanvaard werd door de gemachtigde ambtenaar. In november ging de bouwheer in beroep bij de bestendige deputatie. Deze aanvaardde het beroep halverwege januari 1999. De gemachtigde ambtenaar tekende in februari tegenberoep aan. Op 15 juni werd dat beroep verworpen in een ministerieel besluit. De minister verantwoordde de beslissing onder andere als volgt: "...mag worden aangenomen dat de ruimschootse overschrijding van de maximale bouwhoogte niet expliciet ingaat tegen de initiële bedoeling van de maximale bouwhoogte." en: "... dat het om een slanke, sobere en goed geproportioneerde constructie gaat die als elegant kan worden omschreven, dat uit de plannen ook blijkt dat het architecturale verband met het vergund bedrijfsgebouw goed overwogen is ..."
Met de concrete realisatie van de molen in het vooruitzicht organiseerde de bouwheer voor de buurtbewoners een bezoek aan een gelijkaardige molen te O.L.V.-Waver. De voornaamste opmerkingen die werden gemaakt betroffen het stroboscopisch effect van de draaiende rotor. Daarop maakten de architecten een simulatie, die uitwees dat de zes dichtstbijgelegen woningen maximaal 38,5 uur per jaar last zouden kunnen ondervinden van het fenomeen. Op grond van deze gegevens engageerde Oxfam Wereldwinkels zich om de rotor stil te leggen op die momenten.
Enkele buurtbewoners bleken niet helemaal overtuigd. De bouwheer stelde voor om in overleg drie onafhankelijke personen aan te stellen. Die zouden dan kunnen evalueren of Oxfam Wereldwinkels zich aan haar engagement tot het vermijden van hinder hield. Indien deze commissie na twaalf tot vijftien maanden in meerderheid zou oordelen dat de molen weg moest, dan zou men die effectief verwijderen.
De Buurtraad Dampoort ging daar niet op in, maar deed een tegenvoorstel. Men vroeg dat de bouwtoelatingsprocedure opnieuw doorlopen zou worden, en dat daarbij de inmiddels verschenen Omzendbrief gevolgd zou worden. Oxfam Wereldwinkels was daar niet mee akkoord, omwille van de bestellingen die reeds gebeurd waren én omdat de Omzendbrief niet van toepassing is op dergelijke kleine vermogens. Begin oktober 2000 werd de fundering gegoten. (fig. 91)
Daarop organiseerden het Buurtcomité Nijverheidsstraat en de Buurtraad Dampoort een protestactie. Ook werden protestaffiches opgehangen voor de ramen van de aanpalende woningen. Op 23 oktober kwam de zaak in verschillende kranten aan bod. De actievoerders slaagden erin de molen in de pers als hinderlijk en gevaarlijk af te schilderen. Enkele bewoordingen uit Het Volk: "De molen ... zal in grote delen van Sint-Amandsberg visuele hinder veroorzaken. De slagschaduw van de wieken bij ondergaande zon zorgt bovendien tot 150 meter ver voor een stroboscoopeffect zoals in een discotheek. ... Bovendien zijn er al tal van ongevallen bekend met afgewaaide wieken en blikseminslagen." Het argument "visuele vervuiling", dat bij inplanting in open gebied vaak gehanteerd wordt, kan in dit geval moeilijk ernstig genomen worden. De turbine zou van op slechts enkele plaatsen in de omgeving zichtbaar zijn, en dan nog steeds vergezeld van ander masten en (middel)hoge constructies.
Oxfam Wereldwinkels reageerde met een persbericht waarin het protest een "NIMBY-reactie" genoemd werd. Intussen bleef de oprichting van de molen uitgesteld wegens technische problemen bij de leverancier. In maart 2001 publiceerden het Buurtcomité Nijverheidsstraat en de Buurtraad Dampoort een opinieartikel in De Standaard. Daarin wordt gesteld dat het hier niet om een NIMBY-reactie gaat, maar om de vraag naar een kwaliteitsvolle ruimtelijke ordening. De auteurs vinden dat er een debat nodig is over de zin van kleinschalige windenergieprojecten. Ze stellen dat de productie van één grote turbine op zee equivalent is aan die van tweehonderd kleine windmolens zoals die van Oxfam.
De buurt was blijkbaar niet opgezet met dit NIMBY-predicaat. De zaak ligt inderdaad niet zo eenvoudig. Volgens Wolsink bestaan er drie typen van NIMBY-reacties. NIMBY-A is een positieve attitude ten opzichte van een techniek, gepaard gaand met verzet tegen een concrete toepassing ervan in de eigen omgeving. NIMBY-B is verzet tegen een toepassing in de eigen omgeving die voortkomt uit een afwijzende houding tegenover de bedoelde techniek. NIMBY-C omvat dan een positieve houding met betrekking tot het gebruik van een techniek, die omslaat in een negatieve van zodra er installaties in de eigen omgeving gebouwd gaan worden, waarna verzet volgt.
De reactie op de Oxfammolen is moeilijk te classificeren. Wanneer we als techniek "windenergie" zouden noemen, dan valt de situatie onder de definitie van NIMBY-A. Dit is de cynische variant, die meestal op weinig appreciatie kan rekenen. Het gaat hier immers om een techniek met maatschappelijk nut, die door enkele mensen tegengehouden wordt omwille van hun private materiële belangen. Volgens Wolsink komt deze ongenuanceerde variant zelden voor in verband met windenergie.
Wanneer we het echter over "kleinschalige opwekking van windenergie in woonbuurten" hebben, dan zitten we eerder in de categorie NIMBY-C. De buurtbewoners stellen zelf dat ze niet tegen windturbines en duurzame energie waren of zijn. Door de komst van de turbine in hun achtertuin werden ze echter geconfronteerd met potentiële materiële nadelen. Vervolgens zijn ze gaan nadenken over de zin van een dergelijke kleine turbine, en kwamen tot de conclusie dat windenergie beter grootschalig wordt opgewekt. Deze meer genuanceerde variant kan op meer bijval rekenen, voornamelijk omdat een aantal van de argumenten van de buurtbewoners ook door niet-buurtbewoners als relevant beschouwd kunnen worden.


Hierop verder redenerend kan men inderdaad inzien dat de buurtbewoners zelf vinden dat hun reactie niet veel met NIMBY te maken heeft. Het maatschappelijk nut van de techniek is volgens hen namelijk gewoon afwezig.
Wolsink stelt dat het niet aangewezen is om bij protest direct de term NIMBY te gebruiken om de houding van de actievoerders te omschrijven. Meestal gaat het namelijk om de B- of C-variant, terwijl "NIMBY" meestal geïnterpreteerd wordt als zijnde de A-variant. Het NIMBY-predicaat wordt dan meestal gezien als een poging om de actievoerders in diskrediet te brengen. Dit is uiteraard geen garantie voor het ontdekken van de ware beweegredenen van het protest, noch voor het komen tot een oplossing van het probleem. Het is duidelijk dat Oxfam Wereldwinkels alvast tegen deze basisregel zondigde.
Oxfam Wereldwinkels bleef bij hun standpunt, maar gaf toe dat de communicatie met de buurt beter had gekund. Onder andere Ecopower en Greenpeace vonden het jammer dat er bij het begin van het project geen pogingen gedaan waren om de molen als "buurtmolen" op te richten, waarbij buurtbewoners dan zouden participeren.
Volgens de laatste plannen van de constructeur zou de turbine begin juni 2001 geplaatst worden.

Visueel

Alle voorlopig gerealiseerde projecten kunnen onder de noemer "nearshore" gecatalogeerd worden. De visuele aspecten zijn dan ook grotendeels vergelijkbaar met die op land. Wanneer de turbines verder op zee komen, zal de opvallendheid van de turbines heel wat minder zwaar doorwegen. In theorie kunnen dergelijke windparken zelfs gewoon achter de horizon worden geplaatst.
De laatste optie zal echter weinig toegepast worden. De kosten voor bouw, onderhoud en aanleg van de hoogspanningslijn stijgen namelijk zeer snel met de afstand tot de kust, terwijl de diepte van de bodem onder de zeespiegel daar vaak veel groter is.
De mate waarin turbines die op enige kilometers van de kust gelegen zijn in het oog springen, wordt beïnvloed door de kromming van de aarde, de temperatuurgradiënt van de luchtlagen (die de gezichtslijn doet afbuigen), de weersomstandigheden, de kleur en constructie van de turbines, de omvang van de turbines, de configuratie en uitgestrektheid van het windpark en de mate waarin de horizon voorbelast is door andere menselijke activiteit (scheepvaart, recreatie, andere offshoreactiviteit en menselijke constructies op zichtbare kustlijnen).
De mate waarin de aanwezigheid van windturbines voor de kust storend zal gevonden worden, hangt net zoals op land, in grote mate af van de ingesteldheid van het publiek. Er zal een grotere gevoeligheid optreden daar waar toeristen een belangrijk deel van de populatie vormen. Het weidse uitzicht waaraan men gewend is wordt plots veel meetbaarder, hetgeen als onnatuurlijk wordt ervaren.
Hasløv et al. selecteerden in Denemarken kustwateren waarin offshore-windenergie mogelijk toepasbaar zou zijn onder aanvaardbare visuele impact. Zij baseerden zich op het type kustgebied (waardevol natuurgebied, landbouwgebied, recreatiegebied, stedelijk gebied of industriegebied) en de hoogte van de kust (vijf klassen van 0 tot meer dan 40 m boven de zeespiegel). Het eerste element heeft uiteraard te maken met de subjectieve belevingswaarde van de omgeving. Het tweede element is bepalend voor de mate waarin de turbines in het oog springen. Bij wijze van voorbeeld: windturbines van 1 MW zullen bij een ooghoogte van 5 m onzichtbaar worden wanneer ze 31,5 km uit de kust gelegen zijn, voor een waarnemer die zich 45 m boven de zeespiegel bevindt wordt dat al 48,7 km. Wegens de geringe hoogteverschillen in de kuststreek is dit probleem voor België verwaarloosbaar.
Hasløv et al. combineren de genoemde gegevens nog met verschillende mogelijke parkconfiguraties. Een dubbele rijopstelling die zich loodrecht op de dichtstbijzijnde kust richt zal slechts een zeer kleine hoek in het gezichtsveld bezetten, maar zal meestal niet de meest economische oplossing zijn (afhankelijk van de overheersende windrichting). De auteurs zijn geneigd om tenminste daar waar de vorm van de zandbanken het toelaat cirkelvormige opstellingen te gebruiken.
Wanneer zij ook nog rekening houden met klimatologische omstandigheden, die het zicht vaak beperken, dan komen zij voor 1 MW-turbines tot de volgende zonering van de Deense kustwateren. In een nabije zone van 0 tot 7,5 km zullen de turbines een opvallende verschijning vormen. Geplaatst in een middenzone van 7,5 tot 12,5 km uit de kust zullen de individuele windturbines er "klein" uitzien, maar in grotere aantallen zullen ze nog steeds behoorlijk opvallen. In de verre zone (12,5 tot 25 km) lijken de turbines zeer ver weg en verdwijnen ze gedeeltelijk onder de horizon. In de "onzichtbare zone" van meer dan 25 km kunnen de turbines (mits goede weersomstandigheden) nog herkend worden, maar in de praktijk zal de waarnemer ze niet meer opmerken.

Configuratie en omvang van een offshore-windpark

Een belangrijk deel van de kosten van een offshore-windpark zal bestaan uit de aanleg van een hoogspanningslijn. De kost daarvan is recht evenredig met de lengte van de kabel, maar is veel minder sterk afhankelijk van het vermogen. Daaruit volgt dat de kost per geïnstalleerde megawatt lager zal zijn bij grote windparken. Söker et al. geven als richtwaarde 100 turbines per windpark. Dit getal zal uiteraard ook afhangen van lokale voorwaarden (oppervlakte van de zandbank, ecologische en andere ruimtelijke beperkingen), van de afstand tot het bestaande hoogspanningsnet op het vasteland en van de technische mogelijkheid om een dergelijk windpark in één fase te realiseren.
De afstand (uitgedrukt in rotordiameters) die tussen de windturbines onderling moet worden aangehouden, zal op zee doorgaans hoger liggen dan op land. Het zogenaamde "parkeffect" (het zog dat een eerste windturbine ten opzichte van een tweede veroorzaakt) en de door de rotoren zelf opgewekte turbulenties zullen op zee doorgaans relatief belangrijkere verliezen veroorzaken. De afstand tussen de turbines onderling wordt dan een afweging tussen de connectiekosten van de onderzeese kabels tussen de turbines, en de verliezen die door de genoemde effecten zullen optreden. Söker et al. geven een richtwaarde van acht tot tien rotordiameters in elke richting.
Samenhangend met de noodzaak om offshore-windparken als grootschalige projecten te beschouwen vervalt een deel van het transparante en gedecentraliseerde model van elektriciteitsproductie dat gematerialiseerd wordt (of in elk geval: zou kunnen worden) door de bouw van windturbines op het land. Net zoals bij de klassieke elektriciteitsproductie gaat het hier om een groot bedrijf dat een krachtcentrale opricht. De elektriciteitsproductie is gecentraliseerd en de betrokkenheid van de bevolking gereduceerd. Door de windenergie ver weg op zee te winnen wordt een groot deel van het publiek op geen enkele wijze geconfronteerd met de inspanningen die moeten gedaan worden om duurzame energie op te wekken. Het stimulerend effect op het energiebewustzijn van de consument dat doorgaans uitgaat van een windturbine op land, is bij de realisatie van een windpark op zee geminimaliseerd. Financiële participatie is evenmin evident (hoewel niet uitgesloten, zoals de bedrijfsstructuur van het windpark Middelgrunden duidelijk maakt).

Toekomstige ontwikkelingen

Europa

Om meer dan een symbolisch percentage van de elektriciteitsproductie uit hernieuwbare bronnen te laten komen, zal het ruimtelijk potentieel dat op land beschikbaar is voor de ontwikkeling van windenergie ruimschoots onvoldoende zijn. Dit geldt in het bijzonder voor dichtbevolkte gebieden zoals Vlaanderen (maar evengoed de rest van Europa).
Zeker in Denemarken heeft men dit ingezien. De inplanting van nieuwe windturbines op land wordt steeds meer aan banden gelegd, terwijl de realisatie van extra vermogen op zee aangemoedigd wordt. De twee grootste Deense elektriciteitsmaatschappijen (Elsam en Elkraft) willen tussen 2002 en 2005 vier windparken van elk 150 MW oprichten. Daarbij worden de goede banden met verschillende publieke organisaties nauwlettend in het oog gehouden. Inspraak en openheid is het motto, en het belang van parallel lopend ecologisch onderzoek wordt sterk benadrukt.

In 1997 werd door de Deense overheid Energy 21 uitgewerkt, een actieplan voor de Deense energievoorziening in de toekomst. Dit plan voorziet tegen 2030 de realisatie van 4000 MW aan offshore-windturbines. In combinatie met de vervanging van verouderde turbines op land door modernere exemplaren, zou het ontwikkelbaar windvermogen tegen dan 5500 MW moeten bedragen. Dit houdt in dat zo'n 40% van het elektriciteitsverbruik zou gedekt worden door windturbines op zee, daarnaast wordt 10% geleverd door de windturbines op land. Dit ambitieuze project zou resulteren in een periodieke dekking van 100% van het elektriciteitsverbruik door windenergie alleen (namelijk op die momenten wanneer er veel wind is en weinig vraag naar elektriciteit). Op land stond in 2000 reeds 1800 MW opgesteld, waardoor de onshore-doelstellingen reeds overschreden worden. Op zee gaat men iets langzamer van start. Zowel in Ierland als in Nederland bestaan plannen voor de bouw van een serieus offshore-windpark van 250 respectievelijk 100 MW. Ook in Duitsland en het Verenigd Koninkrijk bestaan dergelijke plannen, al is het onduidelijk hoe concreet die zijn.

België

Op 15 februari 2001 gaf het Kabinet van de Staatssecretaris voor Energie samen met de consortia Seanergy en C-Power een persconferentie. Daarin werden de vrij concrete plannen voor twee demonstratieprojecten voor de Belgische kust voorgesteld.
Het project van Seanergy (een vereniging van Electrabel-SPE en baggeraar-aannemer Jan De Nul) is geprojecteerd op de Vlakte van het Raan, een vijftiental kilometer voor de kust van Knokke-Heist, en zal bestaan uit vijftig turbines van 2 MW. C-Power (consortium van Interelectra, baggerbedrijf Deme en windmolenconstructeur/invoerder Turbowinds) wil evenveel turbines van 2 MW, zij het op de Wenduinebank, zes tot elf kilometer van de kust tussen Wenduine en Oostende. Beide parken zouden operationeel moeten zijn tussen eind 2003 en eind 2004.
Tegen dan zou er ook duidelijkheid moeten bestaan over de inplanting van nog eens acht windparken. Duidelijk geïnspireerd door de Greenpeace-studie van Söker et al. maakt staatssecretaris Deleuze zich sterk dat er plaats is voor een tiental van dergelijke parken voor de Belgische kust.

Windturbine, stedelijke omgeving en architectuur

Meestal gaat men ervan uit dat windturbines best in open, landelijk gebied gesitueerd worden. Niet alleen zijn de windkarakteristieken daar beter, er zijn ook minder bewoners die last zullen hebben van geluids- en schaduwhinder.
Aan de andere kant benadrukken heel wat auteurs het belang van de confrontatie van het publiek met de gevolgen van de overmatige (energie)consumptie. De plaatsing van een windturbine in het zicht van zoveel mogelijk mensen is een mogelijk te volgen strategie in een dergelijk bewustmakingsproces. Het initiatief kan uitgaan van een bedrijf dat zijn imago van een milieuvriendelijke toets wenst te voorzien, van een overheid die op die manier aan energiebewustmaking wil doen of van een idealistische vrijwilligersorganisatie die zoveel mogelijk mensen in een ecologisch verantwoord project wil betrekken.
In enkele utopische projecten gaat men zelfs zover dat een windturbine in een gebouw wordt geïntegreerd.

Windturbines in de stedelijke omgeving

Grote windturbines

In Denemarken vinden we het voorbeeld van de grote turbine bij de Tvindscholen. Dit scholencomplex ondervond hinder van de stijgende energieprijzen in de jaren 1970, en maakte van de nood een deugd. De bouw van een grote windmolen tussen de schoolgebouwen werd gezien als een educatief project dat het samenhorigheidsgevoel van studenten, scholieren en docenten moest verstevigen. De molen van 1724 kW werd volledig ontworpen en gebouwd door 45 vrijwilligers die zich speciaal voor het project bijschoolden. Nog steeds verzorgt de Tvindmolen als duurzaam gemeenschapssymbool de verwarming van het scholen-complex. (fig. 82)
Westra en Tossijn lieten zich door de Tvindmolen inspireren, en maakten verschillende fotomontages waarop de turbine verschijnt tussen de appartementsblokken van de modernistische Amsterdamse wijken Bijlmer en Osdorp. (fig. 83) De open ruimte tussen de gebouwen zou volgens de auteurs de plaatsing van grote windturbines toelaten. Voor de Bijlmer voorzien zij 17 tot 212 windturbines, of maximaal één per twaalf hectaren.
De auteurs verwoorden hun ideeën als volgt: "Wij vinden dat windmolens dichtbij de gebruikers moeten staan, dus ook in en rond de stad. ... Begin liever met veilige molens in de steden dan met het volzetten van duingebieden en andere waardevolle landschappen." "Molens kunnen boerderijen en buurtschappen op het platteland, maar ook nieuwbouwwijken en naoorlogse tuinsteden in de kustprovincies volledig van elektriciteit voorzien. ... Zeer belangrijk is dat molens in de woonwijk een bewuster gebruik van energie stimuleren. ... Voor stedebouwkundigen is er veel werk te doen op het gebied van duurzame energiesystemen. Windmolens en zonnecollectoren zullen een vast onderdeel van ontwerpen en bouwen moeten worden." Ook het idee van de dorps- en wijkmolen is de auteurs niet ongenegen. We moeten er echter bij vertellen dat over het aspect geluidsoverlast in het boek niet gerept wordt.
Helsloot merkt op dat sommige mensen die door haar ondervraagd waren voorstander zijn van situering aan de stadsrand, bij flats. Naast visuele redenen geven zij ook aan dat ze vinden dat "energieopwekking en -gebruik bij elkaar horen". De redenering is dat de gebruikers van de stroom ook de lasten moeten dragen. De visuele hinder die de windturbines voor stadsrandbewoners oplevert zou volgens sommigen geen argument mogen zijn om windturbines enkel op het platteland te plaatsen: dan zouden plattelandsbewoners als een soort tweederangsburgers beschouwd worden. Een argument dat ingaat tegen de plaatsing in stedelijk gebied is "omdat de herkenbaarheid van het stedelijk silhouet verloren gaat" en "omdat allerlei andere dingen in de stadsrandzone onmogelijk zouden worden gemaakt."
In de onmiddellijke nabijheid van woningen zijn grote windturbines alvast onbruikbaar omwille van de geluidshinder. In principe zou een uitzondering gemaakt kunnen worden voor die plaatsen waar al een belangrijke akoestische voorbelasting bestaat, zoals langs autosnelwegen, op verkeerswisselaars, bij tankstations en op belangrijke treinverbindingen. Zo zou het vermoedelijk doenbaar zijn om in Brussel het Zuid- en Noordstation met een grote windturbine te bekronen zonder dat een omwonende die zou horen. Ook de ring rond Brussel zou een meer ruimtelijke expressie kunnen krijgen door elke verkeerswisselaar van een windturbine te voorzien.
De Duitse stad Hannover bijvoorbeeld is omringd met tal van windturbines, zij het wel dat die in landbouwgebied buiten de stad staan. Toch zijn deze zeer goed zichtbaar vanuit de stad zelf.

Het was wachten tot de oliecrisis van 1973 voor er opnieuw plannen voor grote stroomgenererende windcentrales opdoken. Ditmaal in opdracht van de Amerikaanse overheid, die haar afhankelijkheid van geïmporteerde energiebronnen wilde afbouwen. Het zogeheten Offshore Wind Power System voorzag in een groep van 165 pontons waarop een 160 m hoge constructie telkens 34 windturbines van 18 m diameter zou dragen. Het vermogen van dit (overigens technisch realiseerbaar) plan zou 562 MW bedragen. Men ging nog verder: tachtig van dergelijke groepen in de Gulf of Maine zouden 3% van de toenmalige wereldbehoefte aan elektriciteit dekken. (fig. 7) Ook in een energieopslagsysteem werd voorzien onder de vorm van waterstofproductie op zee. Uiteindelijk bleek dit plan oneindig veel duurder dan het gebruik van fossiele brandstof en belandde het in de lange lijst van utopische projecten.
In de jaren 1930 werd in Duitsland het Reichsarbeitsgemeinschaft Windkraft opgericht. Dit betekende het startsein voor de ontwikkeling van een nieuwe generatie proefmodellen, die aan de basis lagen van de moderne windturbines welke omstreeks 1985 een voldoende graad van ontwikkeling hadden bereikt om in commerciële serieproductie te gaan. Het ging nog om twee basistypes. Enerzijds de horizontale-asturbine, gekenmerkt door een hoge mast waarop een rotor met doorgaans twee of drie bladen werd bevestigd, welke mechanisch in de wind moest worden gekruid, en die het basistype werd voor de huidige commerciële modellen.
Anderzijds de Darrieusrotor, genoemd naar de Fransman Darrieus die er in 1925 in slaagde een verticale asmolen in gang te krijgen. (fig. 8) Deze molen, in het Nederlands ook wel "roomklopper" genoemd, bleek een veelbelovend model. Het Laboratorium voor Stromingsmechanica van de Vrije Universiteit Brussel doet tot op de dag van vandaag proefnemingen op een dergelijk type. De Darrieusrotor heeft als voordeel dat hij niet in de wind moet gekruid worden. Nadelen zijn voornamelijk de lagere energie-efficiëntie (hoewel daar lange tijd geen duidelijkheid over bestond), en het feit dat het omslachtiger is om de rotor op grote hoogte te brengen. In Québec draaide tot voor kort een zeer omvangrijke Darrieusmachine proef. Deze had een rotor van 100 m diameter en een vermogen van 4200 kW, waarmee ze de grootste windturbine ooit was. Darrieusmachines werden tot in 1997 gecommercialiseerd door het Amerikaanse bedrijf FloWind. Wolsink gebruikte in zijn onderzoek naar de esthetische appreciatie van windmolens in het landschap onder andere een fotomontage van een Darrieusrotor in een Hollandse polder. In 1987 werd de kans dat de Darrieusrotor ooit ons uitzicht zou beïnvloeden dus als niet verwaarloosbaar beschouwd. De snelle evolutie in de windsector heeft daar echter anders over beslist.

De turbine met horizontale as

Evolutie

De turbine met propellervormige rotor die om een horizontale as draait is de enige die momenteel op grote schaal wordt ingezet voor het winnen van windenergie. Het basisprincipe is nog steeds hetzelfde als bij de Hollandse molen. De rotor wordt in de windrichting gedraaid en drijft een mechanisme aan dat de opgevangen kinetische energie omzet. Nochtans is over de ontwikkeling van dit type ook een lange evolutie gegaan.
De eerste elektriciteitsproducerende molen van La Cour was een dergelijk type, en leek nog zeer sterk op een klassieke graan- of pompmolen. In Denemarken waren er in 1918, zoals gezegd, 120 stroomleveranciers die horizontale-asturbines in hun machinepark hadden. Na de oorlog ging dit aantal snel bergaf. Tegen het einde van de Tweede Wereldoorlog begonnen de Denen (maar ook de Nederlanders) zich de wind weer te herinneren. Toen de oorlog afliep waren meer dan honderd twee- en driewiekers van 30 tot 70 kW geïnstalleerd. De masten waren taps toelopende betonnen palen.
Na de oorlog liep er in Denemarken nog één onderzoeksprogramma. De elektriciteitsproducent SEAS liet de Gedser-proefmachine ontwikkelen. (fig. 9) Deze was technisch veelbelovend, had een vermogen van 200 kW en was operationeel van 1959 tot 1967. Toen concludeerde de opdrachtgever dat windenergie niet rendabel kon zijn en zette het project stop.
Maar dat was buiten de oliecrisis van 1973 gerekend. De Deense regering hervatte in samenwerking met de Amerikaanse overheid het onderzoek op de toen nog bestaande Gedserturbine. Een deel van het onderzoek van de nationale instelling Risø-laboratorium werd van kernenergie geheroriënteerd op windenergie. Naast de ontwikkeling van hoogrenderende windturbines, werkte deze instelling ook aan de uitgave van een Deense Windatlas en Europese Windatlas, die op kaarten voor elke streek de energie-inhoud van de wind aangeeft. Sinds de oliecrisis bleef overheidssteun aan windenergieprojecten in Denemarken tot de dag van vandaag gehandhaafd.
De windturbine kreeg ook een sterke ideologische geladenheid met zich mee. De toenemende bewustwording van bepaalde milieuproblemen, samengaand met het streven van sommige linkse groeperingen naar een zekere onafhankelijkheid ten opzichte van industrie en politiek leidde bijvoorbeeld tot de bouw van de Tvindturbine. Deze Deense 1724 kW-turbine heeft een diameter van 54 m en werd in drie jaar tijd gebouwd door een grote groep vrijwilligers, die, zwaaiend met Mao's Rode Boekje, geslachtsquota en andere politiek correcte termen hanteerden. De toren is van beton, de rotor draait windafwaarts en de stroom werd geleverd aan een scholengemeenschap. De machine is nog steeds in gebruik. (fig. 10)

Na de oliecrisis bleven onderzoeksprojecten het daglicht zien. Bijna alle experimenten betroffen molens van groot formaat met een horizontale as. Niet overal liepen de programma's goed af. De Maglarpturbine, een tweewieker van 3 MW met een ashoogte van 80 m werd in 1982 opgeleverd door het Zweedse instituut voor energieonderzoek. Zoals gepland werd de turbine na tien jaar proefdienst overgeleverd aan de elektriciteitsproducent die deze prompt demonteerde wegens gebrek aan interesse in windenergie. Dit voorval leidde tot een klein politiek schandaal.
Rond 1980 waren een aantal Deense landbouwmachineproducenten onder stimulans van de subsidieregeling voor het plaatsen van windmolens overgeschakeld op de fabricage van windturbines. Firma's als Bonus, Nordtank en Micon vonden een markt in Denemarken zelf en in Californië, waar in het begin van de jaren 1980 duizenden Deense molens gesubsidieerd werden door de overheid.
Met de ontwikkeling van de windmolenindustrie ging ook de serieproductie van start. Rond 1980 werd bescheiden gestart met rotoren van 10 m diameter en een vermogen van 30 kW. (fig. 11) De evolutie ging snel. Rond 1985 werd 100 kW en 21 m bereikt, in 1990 bereikte men 400 kW (35 m). In 2000 rekende men voor het grootste model in serieproductie 2,5 MW (80 m), terwijl de gemiddeld financieel best renderende turbine er één was van 600 kW (43 m). Nog grotere vermogens (3 MW en meer is in ontwikkeling) worden in het vooruitzicht gesteld vooral met het oog op toepassing op zee. De grootste producenten in 2000 waren Vestas, NEG Micon, Bonus, Nordex (DK), Enercon, DeWind (D), Enron (US), Gamesa (E) en Lagerwey (NL).
In België werd in 1986 door het Ministerie van Openbare Werken één van de eerste windparken in Europa opgericht, dit vooral om de Vlaamse spitstechnologische industrie een stimulans te geven. De firma HMZ Windmaster uit Sint-Truiden produceerde de eenentwintig 200 kW-turbines die een plaats vonden op de oostelijke strekdam van de Zeebrugse haven. (fig. 12) Toen HMZ Windmaster in moeilijkheden kwam verhuisde de knowhow naar een nieuw Belgisch bedrijf, Turbowinds. Het lijkt erop dat Turbowinds geen onbelangrijke rol zal spelen in de aanleg van toekomstige windparken in België.
De molens die in 1986 in Zeebrugge werden gebouwd hebben reeds het uiterlijk dat intussen als standaardverschijning van de moderne windturbine kan doorgaan, en waarin sinds halverwege de jaren 1980 nog zeer weinig variatie is opgetreden. We hebben duidelijk met een serieproduct te maken.
Het gaat hier om een stalen buismast die lichtjes taps toeloopt en (al dan niet benaderend) cirkelvormig van doorsnede is. De gondel is vrij compact, en bevat de as, tandwielkast, generator, sensoren, wiekregeling, rem en kruimotoren en is voorzien van een behuizing. Op de as is een rotor bevestigd, welke bestaat uit drie wieken uit vezelversterkte kunststof of hout-epoxylaminaat. De diameter van de rotor is doorgaans iets kleiner dan de ashoogte (masthoogte). De rotor draait windopwaarts, met de klok mee. De fundering bestaat uit een gewapende betonplaat die zich grotendeels onder het maaiveld bevindt en vaak nog op palen steunt. De transformator bevindt zich naast of in de voet van de mast. De hoogspanningskabels zijn ingegraven. De gehele molen is mat lichtgrijs geverfd. Krohn noemt dit het "Deens concept".

Fysische aspecten

Het zal duidelijk zijn dat de vorm van een windturbine niet zeer vrijblijvend is. Wanneer we de economische eis van een behoorlijke opbrengst als axioma hanteren, dan zijn de meeste vormelijke kenmerken van de windmolen fysisch bepaald. Om dit te verduidelijken, en te laten zien waar er toch speelruimte overblijft in verband met vormgeving, volgt hier een beknopt overzicht van de fysische aspecten. Voor wat betreft inplanting gelden ook een aantal fysische randvoorwaarden. Deze worden verder in dit werk besproken.

Elementaire windfysica...

Newton - Betz

De tweede wet van Newton geeft: (1).

De massa lucht die per seconde door de rotor stroomt is: (2)

waarin ρ de dichtheid van de lucht voorstelt, A de oppervlakte die de rotor bestrijkt en v de ogenblikkelijke windsnelheid.
De combinatie van deze geeft het ogenblikkelijke vermogen van de wind ter hoogte van de rotor: (3).

Om het potentieel winbare vermogen te bepalen moet de vermogenscoëfficiënt (ook molenrendement) hier nog op toegepast worden: (4).

De factor Cp bedraagt volgens de wet van Betz maximaal 0,59. Dit heeft te maken met het feit dat als 100% van de kinetische energie uit de luchtstroom zou gehaald worden, de luchtstroom tot stilstand zou komen en dus een hindernis zou vormen voor vers aanstromende lucht - bijgevolg zou de rotor zich in een windvrije zone bevinden. In realiteit wordt in het ideale geval de luchtstroom vertraagd tot 35% van zijn oorspronkelijke snelheid waarbij 59% van het vermogen gewonnen wordt.

Door turbulentie en door het feit dat de windsnelheid van plaats tot plaats varieert ligt Cp steeds lager dan 0,59. De verhouding η = Cp/0,59 wordt het "aërodynamisch omzettingsrendement" genoemd. Voor een typische moderne turbine ligt Cp rond de 44% bij de laagste windsnelheid waarbij het nominale vermogen van de generator nog wordt bereikt. Om de het uiteindelijk elektrisch vermogen te bekomen moet het "gewonnen" vermogen (4) nog vermenigvuldigd worden met het mechanisch rendement ηtrans van de overbrenging en het elektrisch rendement ηeos van de generator. Een typische waarde voor de combinatie van beide reductiefactoren is 93,7%.

Wat nu de windsnelheid betreft:

Op korte termijn (enkele seconden) bekeken, is deze zeer variabel. Daarbij komen nog de turbulenties, opgewekt wanneer de luchtstroom de turbine passeert. Deze beide factoren hebben belangrijke gevolgen voor de vermoeiing van de rotorbladen.
De windsnelheden komen voor volgens een statistische Weibullverdeling. Hogere windsnelheden vertonen meer spreiding dan lagere.
De vorm van de Weibullfunctie op een specifieke site is afhankelijk van de schaalparameter β (die samenhangt met de gemiddelde windsnelheid v ), en van de vormparameter k (die de spitsheid van de Weibullverdeling beschrijft). (fig. 13) De factoren β en k hangen af van de hoogte boven het maaiveld, de ruwheid van het terrein (ruwheidslengte in m, afhankelijk van landschap en bebouwing), de invloed van obstakels (inclusief orografie, andere windturbines...) en snelheidsverhogende effecten (tunnel- en heuveleffecten die plaatselijk de druk en dus de windsnelheid verhogen).

Windrichting

Uiteindelijk is er nog de plaatselijke windroos die de spreiding van de wind en de energie-inhoud ervan geeft over de (meestal twaalf gekozen) windrichtingen.


... en de invloed op de vormgeving van de horizontale-asmolen

Uit (1) leren we dat de energie-inhoud kwadratisch toeneemt met toenemende windsnelheid, en uit (3) blijkt het verband voor het vermogen zelfs kubisch te zijn. Dat wil zeggen dat het zeer nuttig is de rotor van de molen in zo snel mogelijk stromende luchtlagen te plaatsen. Het is echter zo dat een bepaalde combinatie rotor-generator steeds een specifieke startsnelheid heeft waaronder de generator geen vermogen kan leveren (deze ligt meestal in de grootteorde van 4 m/s), alsook een bepaalde uitschakelsnelheid (meestal 25 m/s; dit is de snelheid waarboven de rotor gestopt wordt om stormschade te voorkomen), en een nominale snelheid heeft (de minimale windsnelheid waarbij het nominale vermogen bereikt wordt, typisch tussen 11 en 16 m/s, afhankelijk van de turbine).
Combineren we dit gegeven met (5), dan blijkt dat de meest rendabele combinatie niet gevonden wordt voor een hoge gemiddelde snelheid, maar wel voor een hoog gelegen zwaartepunt van de Weibullverdeling. De nominale snelheid zal dus best hoger liggen dan de gemiddelde windsnelheid.
Toch is de gemiddelde windsnelheid (op ashoogte) de belangrijkste factor voor de opbrengst van de turbine. De beïnvloeding van v wordt hierboven behandeld. Slechts één factor is beïnvloedbaar binnen het domein van de vormgeving van de molen zelf: de ashoogte. Conclusie: hoe hoger de toren, hoe beter het

rendement.

Uit (2) leren we dat de dichtheid van de lucht een rol speelt. Deze factor is niet beïnvloedbaar door de vormgeving. We kunnen wel onthouden dat een windturbine in een koud klimaat of bij koud weer beter rendeert (ρ varieert van 1,127 kg/m3 bij 40°C tot 1,423 kg/m3 bij -25°C).
Formule (3) toont de evenredigheid aan van het vermogen met het door de rotor bestreken oppervlak, welke kwadratisch toeneemt met de lengte van de wieken. Conclusie: hoe groter de rotor, hoe hoger het rendement.
Formule (4) heeft betrekking op optredende verliezen onder de vorm van turbulenties. Deze kunnen vermeden worden door de rotor zo goed mogelijk het oppervlak A te doen bedekken. Dit wordt bekomen door de vorm en hoek van de wieken aan te passen, zodat een optimale rotatiesnelheid van de rotor bepaald wordt. Bij nominale windsnelheid moet de snelheid van de rotor dan net zo hoog zijn dat een maximale windvang ontstaat. Bij nog verder toenemende windsnelheid moet de rotor echter dezelfde snelheid aanhouden om het nominale vermogen van de generator niet te overschrijden. Dit wordt bekomen door het veranderen van de hoek tussen rotorblad en windrichting (bladhoekverstelling of pitchregeling genoemd), door de aërodynamische vormgeving van de rotorbladen die op die manier minder wind vangen bij hogere snelheden (overtrekregeling of stall genoemd), of door een combinatie van beide technieken (actieve overtrek of active stall). Het verschil is voor de leek niet zichtbaar.
Hieruit valt te concluderen dat het aantal wieken er - wat rendement betreft - dus weinig toe doet. Het is wel zo dat een rotor met minder bladen sneller zal draaien om een zelfde oppervlak te bestrijken. Rotoren met één blad (en tegengewicht) zijn nooit verder gekomen dan het experimentele stadium. (fig. 14)

Vormelementen

De rotor

Diameter beschreven oppervlak

Zoals gezegd is de oppervlakte die de rotor beschrijft van groot belang. Een belangrijk deel van het onderzoek naar de verbetering van windturbines gebeurt op vlak van materiaalsterkte en vermoeiingsweerstand. Het is niet evident om met conventionele materialen steeds grotere diameters te bereiken. De wieken worden tegenwoordig voornamelijk uit glasvezelversterkte kunststof of hout-epoxylaminaten vervaardigd. De afmetingen van de rotor hangen sterk samen met het vermogen van de generator die men wenst aan te drijven, én met de karakteristieken van de wind op de site. In onderstaande tabel wordt ter verduidelijking een overzicht gegeven van de grotere turbines (bedoeld voor commerciële levering aan het elektriciteitsnet) die anno 2000 geleverd werden door twee representatieve constructeurs (Enercon (E) en Vestas (V)).

Nominaal vermogen Rotordiameter


Volgens (3) zou het vermogen recht evenredig moeten variëren met het kwadraat van de rotordiameter. Dat dit slechts benaderend zo is, ligt aan de hoogte van de mast, die voor zwaardere machines doorgaans hoger genomen wordt zodat men met een hogere gemiddelde windsnelheid mag rekenen.
Een grotere rotor is duurder, dus wordt voor een bepaalde generator de rotordiameter gekozen afhankelijk van de windkarakteristieken van de site. Concreet betekent dit dat turbines in het binnenland beter renderen met een grotere rotor voor eenzelfde aan te drijven generator, dan turbines in de kuststreek of op zee. In absolute cijfers zal de prijs per geproduceerde kilowattuur uiteraard steeds veel gunstiger uitvallen op een winderige (kust)locatie dan in het binnenland. Dat ligt dan aan het kleiner aantal geleverde kilowatturen (als toch dezelfde rotordiameter zou gebruikt worden), of aan de meerkost voor de grotere rotor. Het windaanbod van een bepaalde locatie heeft dus een zekere invloed op de visuele beleving van de windturbine. Belangrijk in dit opzicht is vooral de verhouding tussen rotordiameter en naafhoogte, meer nog dan de absolute omvang van de rotor. We komen daarop terug in een volgend onderdeel.
Eveneens belangrijk is dat een windturbine met een verdubbeld vermogen bijlange na niet tweemaal zo omvangrijk of opvallend zal zijn als de referentieturbine. Dit zal een belangrijke factor vormen bij het organiseren van windparken.

Aantal bladen

Over het aantal wieken zijn reeds vaak discussies gevoerd. In 1994 nog bericht de Bock in een interview met een technicus van HMZ Windmaster: "Er wordt dan ook voornamelijk op twee rotorbladen overgeschakeld, omdat de kostprijs en het gewicht van een derde blad in de grotere turbines relatief te zwaar begonnen door te wegen. De winst qua gewicht zorgt voor minder belasting van de mechanische constructie. Wanneer de bladen trager draaien maken ze minder storend lawaai. Vandaar dat de trager lopende, driebladige versies soms omwille van hun kleinere lawaaihinder de voorkeur krijgen." Krohn vermeldt dat driewiekers een gelijkmatiger en dus gunstiger belastingpatroon kennen, vooral dan in verband met het vermijden van de schok telkens een blad voor de windvangende mast passeert. Het blijft echter onduidelijk of de driewiekers inderdaad technisch superieur zijn aan twee- of éénwiekers.
In 1998 werden nog 19 tweewiekers met een vermogen van 1 MW geplaatst te Zeewolde (NL). (fig. 15)

Sindsdien zijn een aantal fabrikanten van strategie veranderd en in 2000 hadden alle producenten enkel nog driewiekers in hun aanbod van grote turbines.
Voorts haalt Krohn de hogere rotatiesnelheid van tweewiekers aan en besluit.
Van der Kooij beweert, overigens niet op basis van onderzoek, dat een rotor met drie bladen een rustiger en minder opvallend draaibeeld heeft dan een rotor met twee bladen.

Helsloot deed onderzoek naar de beleving van de draaisnelheid van de rotoren, los van de problematiek van het aantal wieken. Zij komt inderdaad tot de conclusie dat meer dan de helft van de ondervraagden een voorkeur heeft voor een langzame of middelmatige rotatiesnelheid. Als argumenten daarvoor worden genoemd: "gewoon leuker, minder lawaai, mooier, rustiger, economischer omdat je dan minder slijtage hebt, minder schade aan vogelbestand". Een groot deel van de geënquêteerden vindt echter dat de snelheid afhankelijk moet zijn van de wind. De waardering hangt hier samen met de logica en herkenbaarheid van het fenomeen. Nu is het zo dat de rotatiesnelheid van de moderne windmolen tot het moment waarop de nominale windsnelheid bereikt wordt inderdaad evenredig is met die windsnelheid. Eens de nominale windsnelheid echter overschreden wordt, dan blijft het toerental vast, of varieert het matig, afhankelijk van de gebruikte techniek. Enkel wanneer een ringgenerator wordt gebruikt, varieert de snelheid van de rotor inderdaad evenredig met de windkracht. De weinige mensen die vonden dat een molen snel moet draaien, baseerden hun oordeel op de foutieve inschatting dat een sneldraaiende molen meer energie opbrengt. Enkele ondervraagde "deskundigen" menen dat langzaam draaiende molens in het landschap meer gewaardeerd zullen worden omdat ze op dezelfde manier als de oude molens rustig in het landschap zouden passen.
Arkesteijn et al. reppen in hun planningstudie niet over het aantal wieken. Wel stellen zij terecht vast: "Maakt een 1 MW-turbine ongeveer 30 omwentelingen per minuut, een 200 kW-turbine heeft er 60. Dat betekent dat de 200 kW-turbine een grotere visuele onrust in de beeldvorming teweegbrengt." Deze uitspraak dateert van 1987. In dit verband valt op te merken dat anno 2000 de 200 kW-turbine zo goed als volledig uit de markt geprijsd is ten voordele van de grotere molens.
De studie van Planungsgruppe Grün meent te kunnen stellen: "Aus ästhetischer Sicht werden 3-Blatt-Rotoren den 1- oder 2-Flüglern vorgezogen, da die Drehbewegungen der Rotoren gleichmäßiger und harmonischer erscheinen und die die geometrische Figur eines Kreis sichtbar beschreiben."

Vorm van de bladen

De wieken zetten de horizontale luchtverplaatsing om in een rotatiebeweging, steunend op het liftprincipe. Het is dit principe dat het opstijgen van een vliegtuig veroorzaakt. De vleugel wordt in een luchtstroom geplaatst. Aan de lijzijde heeft de vleugel een convexe doorsnede, aan de loefzijde is ze min of meer vlak. Door de langere af te leggen weg is de luchtsnelheid aan de convexe kant hoger dan aan de vlakke zijde.
De wet van Bernoulli stelt: p + 1 .ρ. v2 = Cte . Aangezien ρ constant is, heerst er aan de lijzijde van de vleugel een lagere druk dan aan de loefzijde, zodat er een liftkracht ontstaat.

Deze theorie is geldig voor een rotor die van stilstand vertrekt. Het rotorblad moet dan quasi evenwijdig met de wind geplaatst zijn (waarbij de termen lijen loefzijde uiteraard weinig betekenis hebben) om een liftkracht volgens de rotatiezin van de rotor op te wekken. (fig. 16)
Op het moment dat de rotor gaat draaien echter, verandert de luchtstroming die de wiek ondergaat van richting, en dat steeds meer naarmate de rotatiesnelheid toeneemt. Er is nu namelijk een extra-horizontale windkrachtcomponent aanwezig. De grootte van deze component neemt toe met de rotatiesnelheid, en zal aan de wiektip de windsnelheid zelf (vertegenwoordigd door de verticale component) overschrijden.
Een maat daarvoor is de snellopendheid λ0 (in rad/s) en R de straal van de rotor, geldend voor de wiektip. Hierbij is ω de hoeksnelheid.

Om de windenergie maximaal te benutten moet de hoek van de wiek constant aangepast worden aan de hoek van resultante van de windkrachten. Dit heeft twee gevolgen.
Vooreerst neemt de snelheid ω.r van een willekeurig punt van de wiek toe met r variërend van 0 tot R. Dit heeft tot gevolg dat de hoek die de vleugeldoorsnede moet aannemen ten opzichte van het rotorvlak (spoedhoek), steeds meer afwijkt van het ideaal geval bij stilstand (dus quasi evenwijdig met de wind) naarmate men de wiektip dichter nadert. Het getordeerde wiekprofiel is de materialisatie van deze theorie.
Ten tweede neemt ω.r ook toe met toenemende v. De hoek van de wiek zou dus best veranderen met de windsnelheid. Dit is het systeem dat op de markt gebracht wordt onder de benaming "pitch control", in het Nederlands ook wel bladhoekverstelling genoemd. De computer bestuurt een hydraulisch systeem dat de wieken om hun as doet draaien naargelang van de gedetecteerde windsnelheid. Eens het nominaal vermogen bereikt is, dan zal bij nog toenemende windsnelheid het pitchsysteem een bladhoek opleggen die minder energie-efficiënt is en aldus rotatiesnelheid quasi-constant en het vermogen constant houdt.
Bij het overtreksysteem ("stall control") daarentegen is de bladhoek vast ingesteld op basis van de meest voorkomende windsnelheid. Door enkele speciale aërodynamische technieken wordt er door wind die de nominale snelheid overschrijdt turbulentie opgewekt, die het vermogen stabiliseert en zelfs lichtjes doet afnemen.
Om die afname te vermijden wordt bij grotere vermogens (meer dan 1 MW) vaak actieve overtrekregeling ("active stall") toegepast. Deze combineert beide voorgaande technieken (turbulentieopwekking en pitchregeling).
De (op de figuur) verticale component die niet in een rotatiebeweging wordt omgezet blijft echter niet te verwaarlozen. De wiek (en overigens ook de toren en fundering) moet een belangrijk moment kunnen opnemen, veroorzaakt door deze weerstandscomponent. De wiek verbreedt naar de as toe omdat de doorsnede daar groter moet zijn. Dit om weerstand te kunnen bieden aan het bedoelde moment. Het aërodynamisch vleugelprofiel moet echter gehandhaafd blijven, wat een grotere breedte tot gevolg heeft. Omgekeerd kunnen we zeggen dat de versmalling naar de tip toe een belangrijke materiaal- en gewichtsbesparing beoogt. Onderzoek heeft namelijk uitgewezen dat het rendement niet noodzakelijk aangetast wordt door het versmallen van de wieken naar de tip toe.

Wat nu het uitzicht van de wieken betreft valt het op dat er in de eerste jaren van de productie van de commerciële modellen die aan het "Deens concept" voldoen, de wieken doorgaans breder waren. De versmalling is opgetreden nadat meer aërodynamische kennis opgedaan werd, en de materiaaltechnieken verbeterden. Verder is het zo dat technieken als stall, pitch en andere aërodynamische varianten niet of nauwelijks invloed hebben op de zichtbare vorm van de rotor.
We kunnen dan ook expliciet stellen dat aan de vorm van de bladen zo goed als niet kan worden gesleuteld aangezien de aërodynamische vormgeving bijzonder delicaat is.

Upwind-downwind, rotatiezin

Er zijn twee mogelijke aandrijfconfiguraties voor de rotor: tegen de wind in (upwind) of met de wind mee (downwind). Krohn geeft een aantal technische verschillen. Een downwindmachine kruit zichzelf op de wind, en heeft dus geen (elektro)mechanisch kruimechanisme nodig. Daarenboven kunnen de rotorbladen flexibeler (en dus lichter) uitgevoerd worden daar er geen gevaar bestaat voor botsing met de mast. Daar tegenover staat dat het belastingspatroon meer varieert wegens de "windschaduw" van de mast.
Wat betreft uitzicht is het zo dat een upwindmachine er dus iets zwaarder gebouwd zal uitzien dan een downwindturbine (fig. 17), en dat ze in een tegengestelde richting zullen "kijken". Volgens verschillende esthetische theorieën reden genoeg (zie verder in dit werk) om de twee types niet samen op te stellen.
In de praktijk stelt het probleem zich niet: het downwindsysteem werd enkel toegepast in een aantal kleinere turbines en ook bij enkele grote experimentele modellen (zoals de reeds vernoemde Tvindmolen). Alle grotere turbines op de markt zijn in 2000 van het upwindtype.
Een zelfde harmonisering van de markt heeft zich voltrokken in verband met de rotatiezin van de rotoren. Alle rotoren die verkrijgbaar zijn draaien met de wijzers van de klok mee. Naast een eventueel esthetisch aspect ("iedereen gelijk" geeft het minste controverse), speelde hierin waarschijnlijk een bedrijfseconomisch aspect mee. De meeste toeleveranciers van rotorbladen, tandwielkasten en generatoren leveren namelijk aan meerdere turbineconstructeurs.

Besturing

Pitch-, overtreken actieve overtrekregeling werden reeds behandeld. Keuze tussen deze technieken is een louter technische kwestie. De verschillen zijn namelijk uiterlijk zo goed als onmerkbaar. Er bestaat ook nog een vierde techniek die gebruik maakt van rolroeren. Dit zijn bestuurbare kleppen in de bladen, afkomstig uit de luchtvaarttechnologie. Deze geven de wiek uiteraard een minder sculpturaal uitzicht. Ook hier stelt zich geen probleem aangezien deze laatste techniek, opnieuw anno 2000, (nog) niet commercieel toegepast wordt.

Wind op zee

Korte historiek

Niet enkel op land worden windturbines geplaatst. Het is in theorie goed mogelijk om windmolens in zee in te planten. Op het eerste zicht zijn aan offshore-locaties enorme voordelen verbonden: er heersen veel betere windcondities dan op land én er stellen zich veel minder problemen van maatschappelijke weerstand en ruimtelijke ordening.


Geïnspireerd door deze uitgangspunten ontwierp Honneff in de jaren 1930 een project dat gebaseerd was op pontons waarop rotoren gemonteerd werden. Het idee raakte niet verder dan de tekentafel. Tijdens de oliecrisis werd het weer opgerakeld door een energieonderzoeksteam dat gefinancierd werd door de Amerikaanse overheid. (fig. 7) Dit plan was al veel realistischer opgevat, maar leverde ook geen concrete realisaties op. De voornaamste reden daarvoor was de prijsraming die de vergelijking met andere energiebronnen niet doorstond.
Het was wachten op de optimalisering van de commerciële windturbine voor toepassing op land, alvorens

men het op zee ging proberen. In 1991 achtten de Denen de tijd rijp voor het experimentele windpark Vindeby. De elf 450 kW-turbines werden tussen anderhalve en drie kilometer voor de kust van Lolland ingeplant (fig. 81)
Nederland volgde in 1994 met een iets bescheidener poging: een cluster van vier 500 kW-turbines werd nabij Medemblik "nearshore" in het IJsselmeer geplaatst. (fig. 22)
In 1995 werd het park Tunø Knob gerealiseerd op 3 km van het eiland Tunø en 6 km van de kust van Jutland. De tien 500 kW-turbines waren deze keer speciaal gebouwd voor gebruik op zee, met onder andere een hogere toelaatbare rotatiesnelheid, een ingebouwde kraan en speciale dichtingen en behandelingen die aan het agressieve zeeklimaat moesten weerstaan. Ook werd een uitgebreid onderzoeksproject opgezet naar de ecologische impact van het windpark. Zowel Vindeby als Tunø Knob leveren een meer dan bevredigende opbrengst.
In 1996 was het weer de beurt aan het IJsselmeer. Te Dronten kregen negentien 600 kW-turbines natte

voeten vlakbij de kustlijn. Sindsdien zijn er nog enkele "nearshore"-experimenten gerealiseerd in Zweden en het Verenigd Koninkrijk.
Begin 2001 werd het eerste grootschalige offshore-windpark opgericht op twee tot drie kilometer van Kopenhagen. De twintig turbines van het windpark Middelgrunden vertegenwoordigen samen 40 MW. De turbines worden geplaatst op een kunstmatige zandbank die door baggerwerken in de haven ontstond, en zo'n vier meter onder het wateroppervlak ligt. Het project wordt gefinancierd door de vereniging van het Kopenhaags elektriciteitsbedrijf en een speciaal voor dat doel opgerichte coöperatieve vennootschap. Duizenden inwoners van de Deense hoofdstad hebben aandelen in het project gekocht en zijn dus actief betrokken bij het gebeuren. De configuratie van de windturbines, die een belangrijke wijziging van de horizon met zich meebrengt, werd uitgebreid onderzocht en naar believen aangepast door middel van computersimulaties.
Het ziet er naar uit dat in de nabije toekomst een groot deel van de bijkomende windenergiecapaciteit op zee zal gerealiseerd worden, ondanks het feit dat deze technologie het experimentele stadium nog niet ontgroeid is. Zowel Denemarken, Duitsland en België hebben begin 2001 vrij concrete plannen voor grootschalige commerciële toepassingen in de territoriale wateren.

Specifieke aspecten van offshore-windenergie

Windcondities

Hoewel enigszins afhankelijk van de golfvorming, ligt de ruwheidsfactor van een zeeoppervlak heel wat lager dan op land. Het resultaat daarvan is dat de windsnelheid sneller stijgt met toenemende hoogte boven het wateroppervlak. De economisch optimale ashoogte van de turbine zal dus heel wat lager zijn dan op land. Krohn geeft als richtwaarde voor de ashoogte driekwart van de rotordiameter. De opbrengst per investeringseenheid zal dan ook hoger liggen en de prijs per kilowattuur lager.
Een andere eigenschap van de wind op zee is dat die veel minder turbulent is. Dat komt voornamelijk omdat het temperatuurverschil tussen het wateroppervlak en de lucht lager is dan dat tussen het land en de lucht. Dit fenomeen wordt veroorzaakt door de transparantie van het wateroppervlak dat het zonlicht minder weerkaatst. Minder turbulentie betekent minder materiaalvermoeiing en dus een langere levensduur van de rotorbladen. Daarnaast is het windklimaat op zee over het algemeen stabieler dan op land. Dit geeft het extra voordeel van een meer betrouwbare vorm van elektriciteitslevering.

Ruimte

Hoewel er ook op zee nogal wat beperkingen zijn van technische, ecologische en juridische aard, is het evident dat het ruimtegebruik op zee heel wat minder intensief is dan op land. In die zin valt er heel wat minder weerstand te verwachten.
Nochtans is het belangrijk dat de zee niet als een woest stuk nog niet aangebroken ontginningsgebied wordt beschouwd. De zee wordt door de mens als visgrond en verkeersinfrastructuur gebruikt. Daarnaast is het zo dat de ecologische rijkdom veel minder goed gekend is dan op het land. Van juridische bescherming van bepaalde ecologisch waardevolle gebieden of vogeltrekroutes is evenmin sprake (in de Belgische territoriale wateren is er de uitzondering van de Vlaamse Banken die als Ramsargebied erkend zijn).
Ook op zee is dus in het kader van duurzame ruimtelijk ontwikkeling een ruimtelijk beleid nodig. Zolang dit niet bestaat is een zeer grote mate van voorzichtigheid geboden bij het op zee lokaliseren van hinderlijke activiteiten die men op het land niet meer kwijt kan.
Een studie, door het Deutsches Windenergie-Institut gemaakt in opdracht van Greenpeace, maakte een ruwe inventarisatie van zandbanken voor de Europese kusten die mogelijk in aanmerking zouden komen voor de plaatsing van windmolens. Voor België, Nederland, Duitsland, Denemarken en het Verenigd Koninkrijk samen komt men op een potentieel van tweemaal het volledige elektriciteitsverbruik van deze landen. De voorwaarden voor een zeelocatie om in aanmerking te komen voor elektriciteitsopwekking waren de volgende: niet dieper gelegen dan 40 m onder de zeespiegel, niet verder dan 30 km van het vasteland, een helling van de zeebodem die de 5% niet overschrijdt, met uitsluiting van verkeerszones, met uitsluiting van een buffer van twee kilometer rond onderzeese leidingen evenals tien kilometer rond boorplatforms en met uitsluiting van omwille van de ecologische waarde beschermde gebieden. Voor deze gebieden rekende men met een zeer rudimentair bepaald potentieel van zes geïnstalleerde megawatt per vierkante kilometer. Het spreekt vanzelf dat de bekomen resultaten dan ook slechts als louter indicatief kunnen worden beschouwd.

Techniek

Bij de experimenten die tot nu toe gedaan werden, ging men uit van een omgebouwde versie van een klassieke landturbine. De corrosiebescherming werd verbeterd, transformatoren werden in de mast opgeborgen, de ashoogte werd verlaagd en de overbrengverhouding aangepast.
De belangrijkste aanpassing zit hem in de fundering. Hoewel er al heel wat ervaring bestond, opgedaan bij de ontwikkeling van boorplatforms, worden nog steeds nieuwe technieken ontwikkeld. Een mogelijkheid is het toepassen van betonnen of stalen sokkels die dan met granulaten gevuld worden om een voldoende massa te verkrijgen. De drie Deense projecten werden voorzien van betonnen prefabsokkels. Het lijkt erop dat deze techniek niet interessant is op meer dan 10 m diepte.
Een ander type techniek is de monopaal: één grote heipaal (waarvan de diameter typisch gelijk is aan die van de turbinemast) wordt een 18 tot 25 meter in de zeebodem gedreven. Deze techniek zou toepasbaar zijn tot zo'n 25 m diepte. Deze techniek is vrij eenvoudig toe te passen met bestaand materieel. Het is niet nodig de zeebodem voor te bereiden. De bodem moet wel geschikt zijn voor het heien van palen.
Ook stalen "driepikkels" die op de zeebodem geplaatst worden, werden reeds voorgesteld, maar nog niet in de praktijk gebracht. Volgens Söker et al. zou deze uit de oliesector afkomstige technologie de beste oplossing bieden voor grotere dieptes. De drie poten worden vastgezet met heipalen. De bodem moet wel voorbereid worden, en dient tevens geschikt te zijn om palen in te drijven.
Uiteindelijk komen we dan bij het pontonsysteem, waarbij de drijvende turbine met tuien in de zeebodem wordt verankerd. Deze laatste variant is echter pas concurrentieel op grote diepte. Aangezien locaties waar de bodem slechts op enkele meters onder de zeespiegel gelegen is sowieso goedkoper zullen zijn (ook in verband met de bekabeling), lijkt toepassing van de pontontechniek voorlopig niet realistisch.
Over het algemeen wordt gesteld dat men voor offshore-windenergiewinning gebruik moet maken van de grootste vermogens en rotordiameters die op de markt zijn. De reden daarvoor is enerzijds ruimtelijk: vanuit het voorzorgsprincipe is het ook op zee belangrijk om zorgvuldig met de beschikbare ruimte om te springen. Wanneer men grotere turbines gebruikt, verbruikt men minder ruimte en veroorzaakt men minder ecologische impact voor eenzelfde ontwikkelbaar vermogen. De beschikbare ruimte wordt intensiever benut. Anderzijds is er een economische factor: de prijs voor de aanleg van een fundering, voor het ingraven van een hoogspanningslijn en de onderhoudskosten stijgen niet evenredig met de toename van het ontwikkelbaar vermogen van de toegepaste turbine. Anders dan op land kleven op zee zeer weinig nadelen aan het gebruik van mastodonten: geluids- en schaduwhinder zijn irrelevante factoren. De molens worden ook nooit van dichtbij bekeken. De subjectief beleefde "horizonvervuiling" veroorzaakt door turbines van 5 MW zal niet noemenswaardig toenemen ten opzicht van 2 MW-turbines, op voorwaarde dat de afstand tot de kust behoorlijk groot is.
De vraag die zich stelt is: vanaf welk vermogen is het verantwoord om projecten op zee op te starten? Begin 2001 had de grootste commerciële turbine op de markt een vermogen van 2,5 MW. Er zijn verschillende onderzoeksprojecten aan de gang die tot doel hebben een turbine met een vermogen in de grootte/orde van 5 MW te ontwikkelen. Het is vooralsnog onduidelijk wanneer dit soort molens in bedrijf zou kunnen gebracht worden. Söker et al. verwachten niet dat een dergelijke turbine gebouwd en uitgebreid op land getest zal zijn vóór 2003.
Een extra factor die best nog verbeterd wordt vóór men aan grootschalige toepassing op zee zou mogen denken, is de betrouwbaarheid. Afhankelijk van de locatie en de daar heersende weersomstandigheden zullen mogelijk defecte windturbines maar een beperkt aantal dagen per jaar voor onderhoud toegankelijk zijn, zowel per boot als per helikopter. Windturbines op zee dienen dus een zeer hoge graad van bedrijfszekerheid te vertonen om een continue operationaliteit te kunnen garanderen.
Een laatste probleem is dat van de onderzeese hoogspanningslijnen die de turbines met het vasteland moeten verbinden. Hoewel dit technisch gezien geen problemen stelt, brengt dit een enorme meerkost met zich mee. Windturbines op land kunnen namelijk meestal op het bestaande elektriciteitsnet worden aangesloten; op zee is een nieuw aan te leggen net hoe dan ook vereist. Daarbij moet dan nog een geschikte aantakking op het conventionele hoogspanningsnet gevonden worden. Zoals eerder uitgelegd is het niet evident dat het elektriciteitsnet in de kustgebieden voldoende ruim bemeten is om het vermogen dat door een windkrachtcentrale wordt geleverd op te vangen.

Ecologische aspecten

Ecologische problemen zijn te voorzien op vlak van vogels (verstorings- en aanvaringsaspect), en op vlak van de aantasting van mariene ecosystemen. Problematisch is de bijzonder beperkte kennis die beschikbaar is. Vogeltrekroutes op zee zijn maar goed bestudeerd tot op de afstand waarop vogels van op de kust waarneembaar zijn met een verrekijker. Het effect van windturbines op pleisterende en foeragerende zeevogels is amper bestudeerd. De invloed van funderingen op plaatselijke stromingen en de ecologische gevolgen daarvan zijn evenmin voorspelbaar.
Daarbij komt nog dat er amper karteringen bestaan van ecologisch waardevolle en minder waardevolle gebieden op zee. Op land zijn daar wel degelijk heel wat gegevens over beschikbaar. De juridische beschermingsstatuten van bepaalde zones zijn gebaseerd op dergelijke kennis. Het is dan ook niet te verwonderen dat van dergelijke bescherming op zee zo goed als geen sprake is.
Deze vaststellingen doen ervoor pleiten om alle projecten op zee voorlopig als experimenteel te beschouwen, en ze gepaard te laten gaan met zeer diepgaand ecologisch onderzoek, zowel voor, tijdens als na de uitvoering. Voor de ontwikkeling van grootschalige commerciële projecten lijkt de tijd nog niet helemaal rijp.
De ecologische impact van het windpark in bedrijf zal zich volgens Söker et al. situeren op volgende vlakken: verstoring van de stromingen, verstoring van de zeebodem, lozing van giftige stoffen, elektrische velden en warmte, verstoring van benthos (organismen op de zeebodem), vissen en zeezoogdieren, aanvaring van vogels, barrièrewerking van windturbines en de verdrijving van pleisterende vogels. De eerste drie effecten zouden minimaal kunnen blijven, mits er voldoende aandacht aan besteed wordt. Het is onvoldoende bekend in hoeverre magnetische velden ten gevolge van transport van elektriciteit een negatieve invloed zullen hebben op onder andere het oriëntatievermogen van de mariene fauna. Wat betreft de andere aspecten is er nog zeer weinig ervaring opgedaan. Söker et al. stellen dan ook dat zones die belangrijk zijn voor bepaalde soorten in eerste instantie moeten gemeden worden. Een onderzoek bij Tunø Knob wees uit dat eidereenden en zwarte zeeëenden het windpark mijden tot een afstand van 1500 m. Deze vogels weken ook uit voor de turbines bij het passeren. Voor andere soorten ontbreekt enig onderzoeksresultaat. Wel is bekend dat te Tunø Knob regelmatig een groep van enkele zeehonden vertoeft.
De moeilijkheid bij het inschatten van de ecologische impact van grote windparken is het gebrek aan proefresultaten. Het is dan ook noodzakelijk om op experimentele basis meer in eerste instantie kleinschalige windparken te ontwikkelen en deze aan grondig ecologisch onderzoek te onderwerpen.

Kleine windturbines

Kleine conventionele windmolens leveren zeer weinig tot geen geluidshinder op. Hinder van slagschaduw blijft beperkt. In die zin zou men kunnen stellen dat de situering van dergelijke molens (met een vermogen van enkele tientallen kilowatt) in een stedelijke omgeving, zoals een woonwijk, mogelijk zou zijn.
Het idee kan op zich waardevol zijn als demonstratieproject, of als hobbyproject van een doe-het-zelver.

Wanneer we echter op een efficiënte manier windenergie wil winnen, zijn kleine molens in stedelijke omgevingen niet de aangewezen manier. De reden daarvoor is enerzijds de hoge kilowattuurprijs die bekomen wordt met een kleine turbine. Anderzijds kan de stroom die door een dergelijke molen geleverd wordt vaak slechts voorzien in de elektriciteitsbehoefte van een paar woningen. Wanneer men op die manier meer dan een symbolisch aantal kilowatturen wil opwekken, impliceert dat de plaatsing van een windmolen in de meeste tuinen. Het gevolg zou een bos van rotoren zijn die het stedelijke landschap bepalen, en die in veel gevallen weer wel hinder zouden veroorzaken wegens hun grote dichtheid.
Nochtans zijn enkele fabrikanten (zoals de eerder vermelde firma's Lagerwey the Windmaster en Catavent) toch in de weer met de ontwikkeling en verkoop van zeer kleine windturbines, die ze vooral een rol zien spelen in demonstratieprojecten van laagenergiewoningen. (fig. 30 en 31)
De kleine windmolen die Oxfam-Wereldwinkels in 2001 bij hun hoofdkantoor te Gent plande, lokte heel wat burenprotest uit. In een opinieartikel in De Standaard laten de buurtbewoners weten dat ze graag een debat willen zien over de zin van kleinschalige windenergie, aangezien daar in de Vlaamse Omzendbrief zo goed als niets over wordt gespecificeerd. De auteurs stellen dat 10 000 van dergelijke kleine windmolens evenveel opleveren als 50 grote turbines op zee. Hoewel deze getallen waarschijnlijk lichtjes overdreven zijn (afhankelijk van de beschouwde omstandigheden), is de boodschap toch duidelijk: zelfs al is de hinder minimaal, toch vinden de auteurs kleinschalige windenergie in een woonbuurt onzin omwille van de lage opbrengst.

Windturbine en architectuur

Een andere denkpiste die telkens opnieuw opduikt in de literatuur, is de integratie van een windenergiesysteem in een gebouw, of van een wooncomplex in een windturbine. De inspiratiebron is vaak het molenaarshuis van weleer: de oude graan- en pompmolens waren in de meeste gevallen tevens de woning van het molenaarsgezin. Tot nu toe is het enkel bij papieren projecten gebleven; praktische uitvoering zou wellicht op nogal wat bezwaren stuiten. Het is niet denkbeeldig dat het wooncomfort ernstig aangetast wordt door trillingen, lawaai en bewegende schaduwen. Geen van de vermelde projecten echter werd ooit zo grondig uitgewerkt dat we de mogelijkheid tot bewoning met zekerheid kunnen uitsluiten.
Een ontwerp van een zekere G. Ribbe betreft een flatgebouw van 360 m hoog, waarin zich vijfhonderd appartementen situeren en waarvan het bovenste deel een verticale-asturbine bevat. De turbine zou met een vermogen van 1 MW alle flats van stroom kunnen voorzien. (fig. 84)
Westra en Tossijn vermelden een architectuurproject van Jaap 't Hooft. De voet van een windturbine wordt uitgevoerd als een kegelvormig gebouw waarin twaalf woningen, winkelruimte en bedrijfsruimte ondergebracht is.
Het Londense studiebureau van Michael Graham bestudeert de mogelijkheden van windenergiewinning binnen het concept van grote gebouwen in de binnenstad. Graham ziet mogelijkheden voor de integratie van windturbines met verticale as in gebouwen, waarbij de rotoras als onderdeel van de draagconstructie zou functioneren. De opbrengst van een dergelijk systeem schat hij voor een gebouw van 45 m hoog op vijf tot tien watt per vierkante meter vloeroppervlak. Daarmee zou een derde van de voor verlichting benodigde elektriciteit kunnen opgebracht worden. In een gebouw dat voorzien is van fotovoltaïsche panelen en op doordachte wijze gebruik maakt van zonnewinsten kan een ingebouwde windturbine de resterende benodigde energie leveren die de zon niet meer kan opbrengen.
Project Zed is een uitwerking van deze ideeën door het architectenbureau Future Systems. (fig. 85) Het gaat hier om een gebouw dat volledig opgebouwd is rond een verticale-asturbine. De ambitie was een multifunctioneel stedelijk project met kantoren, appartementen en commerciële functies te ontwikkelen dat tegelijk energie-efficiënt en architecturaal vernieuwend zou zijn. De aërodynamische gevel is volledig ontworpen in functie van de efficiëntie van de windturbine. Het buitenoppervlak is grotendeels met fotovoltaïsche panelen bedekt. Verlichting en ventilatie gebeurt grotendeels op natuurlijke wijze. Technische functies, sanitair en liften zijn steeds langs de kant van de turbine gesitueerd.

Planologisch-juridische elementen

De Vlaamse wetgeving inzake windturbines ligt bijna geheel vervat in de Vlaamse Omzendbrief, daterend van juli 2000. Hierin worden de richtlijnen opgesomd waaraan een project zou moeten voldoen om gerealiseerd (vergund) te mogen worden.
Eerder werd al verschillende keren verwezen naar de regulering door de Omzendbrief van bepaalde specifieke ruimtelijke en milieuhygiënische impacten die inherent zijn aan de winning van windenergie. Deze worden hieronder niet herhaald.

Ruimtelijk Structuurplan Vlaanderen

Het Ruimtelijk Structuurplan Vlaanderen (RSV) houdt nergens expliciet rekening met de komst van windturbines in het landschap. In het onderdeel "Buitengebied" wordt het volgende gesteld: "De niet aan het wonen gekoppelde gemeenschaps- en nutsvoorzieningen moeten voldoen aan de volgende ruimtelijke voorwaarden: de schaal van de voorziening sluit aan bij de schaal van het landschap; de omvang van de voorziening tast de structuur en de functie van de structuurbepalende functies van het buitengebied niet aan."
Het uitgangspunt van "duurzame ruimtelijke ontwikkeling" van het RSV wordt in de Omzendbrief ook bij de ontwikkeling van windturbineprojecten als basisprincipe aangehouden. Het ruimtelijk principe van "gedeconcentreerde bundeling" moet als leidraad worden beschouwd. Het behoud en de versterking van het buitengebied mag niet gehypothekeerd worden door nieuwe ontwikkelingen. Deze principes moeten in de praktijk gebracht worden door windturbines zoveel als mogelijk te bundelen: "De voorkeur gaat dan ook uit naar het realiseren van windenergieopwekking door middel van een clustering van windturbines op de in het windplan geselecteerde locaties, veeleer dan een verspreide inplanting van verschillende individuele turbines." Daarbij moet in de eerste plaats worden gestreefd naar clustering in de stedelijke gebieden en de kernen van het buitengebied, waarbij de schaal van het project moet aansluiten bij het belang van de kern. Om vermindering van de woonkwaliteit te vermijden, moet de inplanting in de daarvoor geschikte zones (bedrijventerreinen, bepaalde gemeenschapsvoorzieningen, grootschalige recreatieve infrastructuur...) van de kernen gebeuren. Onmiddellijk echter nuanceert de Omzendbrief deze aan het RSV ontleende voorkeuren: "Vanuit technisch oogpunt ... kan het bundelen van windturbines met woningen en/of bedrijvigheid niet strikt als een absolute ruimtelijke locatievoorwaarde worden gehanteerd. Een technisch haalbare locatie in de open ruimte kan worden onderzocht indien er naar een zo groot mogelijke ruimtelijke bundeling wordt gestreefd met andere infrastructuur, bij voorkeur lijninfrastructuur, die reeds een belangrijke ruimtelijk-landschappelijke en visuele impact heeft."

Planningsinstrumenten

De Omzendbrief stelt: "Ook al is er niet noodzakelijk een onverenigbaarheid tussen de bestemming volgens het gewestplan, plan van aanleg of ruimtelijk uitvoeringsplan, toch is het de bedoeling de gewenste zones in de gewestelijke of provinciale ruimtelijke uitvoeringsplannen aan te duiden met behulp van een erfdienstbaarheidszone volgens het aanvullend stedenbouwkundig voorschrift "gebied voor windturbines" in functie van de rechtszekerheid."
Het subsidiariteitsbeginsel uit het RSV wordt als volgt toegepast. Voor grootschalige windparken (meer dan 10 MW) dient het Vlaams Gewest gebieden af te bakenen in gewestelijke ruimtelijke uitvoeringsplannen. Voor kleinschalige windparken met meer dan drie windturbines maar met een vermogen lager dan 10 MW dienen de betrokken provincies geschikte locaties af te bakenen in provinciale ruimtelijke uitvoeringsplannen. De gemeenten dienen de locaties voor plaatsing van individuele windturbines of clusters tot drie windturbines af te bakenen in gemeentelijke ruimtelijke uitvoeringsplannen. De afbakening van dergelijke gebieden geschiedt bij voorkeur op de door het Windplan Vlaanderen geselecteerde locaties.
In de loop van 2000 werd het aanvullend stedenbouwkundig voorschrift "Gebied voor windmolenpark" verschillende keren aangewend bij definitieve vaststelling van een plan tot gedeeltelijke wijziging van het gewestplan.
Zowel het Vlaams Gewest, de provincies als de gemeenten kunnen in het kader van de ruimtelijke uitvoeringsplannen overgaan tot onteigening van gronden met het oog op een optimale inplanting. De verworven gronden kunnen dan in concessie gegeven worden aan geïnteresseerde initiatiefnemers.
Zolang er echter geen provinciaal of gemeentelijk ruimtelijk structuurplan voorhanden is, noch een specifiek uitvoeringsplan of bijzonder plan van aanleg voor de inplanting van windturbines, worden in principe enkel projecten in volgende gebieden vergund: industriële bestemmingen, gebieden met bijzondere bestemmingen (stortgebied, opspuitingsgebied, ontginningsgebied, laguneringsveld, bezinkingsgebied, zone voor opslagplaatsen, ...), gebieden voor gemeenschapsvoorzieningen en openbare nutsvoorzieningen. Volgende gebieden komen in principe niet in aanmerking voor de inplanting van windturbines, noch voor de opmaak van ruimtelijke uitvoeringsplannen of bijzondere plannen van aanleg die dit wel zouden toelaten: woongebieden met culturele, historische en/of esthetische waarde, bosgebied, groengebied (natuurgebied, reservaatgebied), parkgebied, landschappelijk waardevol agrarisch gebied, gebied voor verblijfsrecreatie, overstromingsgebied, luchthaventerrein, bepaalde specifieke bestemmingsgebieden, gebieden met bepaalde aanvullende stedenbouwkundige voorschriften (...), gebieden met juridische bescherming inzake natuurbehoud of monumenten en landschappen, ankerplaatsen uit de landschapsatlas.
Volgende gebieden komen in principe wel in aanmerking: agrarisch gebied, bufferzone, dienstverleningsgebied, gebied voor grootwinkelbedrijven, waterwinningsgebied, gebied voor gemeenschapsvoorzieningen en openbare nutsvoorzieningen, industriegebied, KMO-gebied, landelijk gebied met toeristische waarde, (uitbreiding van) ontginningsgebied, recreatiegebied (exclusief verblijfsrecreatie), renovatiegebied, woongebied, woonuitbreidingsgebied, woonpark, woongebied met landelijk karakter, bepaalde specifieke bestemmingsgebieden, gebieden met bepaalde aanvullende stedenbouwkundige voorschriften (...), relictzones uit de landschapsatlas (voor kleinschalige inplantingen).

Procedures

Voor de oprichting van een windturbine in Vlaanderen zal men in elk geval over een stedenbouwkundige vergunning moeten beschikken. Sinds de wijziging van het Decreet houdende de organisatie van de ruimtelijke ordening op 26 april 2000 moet een aanvraag aan de provinciale afdeling van AROHM gericht worden. In de meeste gevallen is ook een milieuvergunning noodzakelijk. Zolang er geen milieuvergunning werd afgeleverd, of aan de meldingsplicht werd voldaan, wordt de stedenbouwkundige vergunning niet afgeleverd.
De milieureglementering VLAREM I bepaalt de indeling in milieuklassen voor "installaties voor de winning van windenergie voor de energieproductie (windturbineparken)": een installatie tussen 300 en 500 kW valt onder klasse 3 (meldingsplichtig, bij de gemeente), tussen de 500 en de 5000 kW geldt klasse 2 (milieuvergunningsplichtig, aanvraag bij de gemeente), boven de 5 MW geldt klasse 1 (milieuvergunningsplichtig, aanvraag bij de bestendige deputatie van de provincie). In elk geval dient een milieunota bijgevoegd te worden bij de bouwaanvraag of milieuvergunningsaanvraag.
Een speciaal daartoe opgerichte "interdepartementale werkgroep windenergie" kan desgewenst advies verlenen aan het bevoegde niveau. De werkgroep kan adviseren dat een milieueffectenrapport (MER) opgemaakt dient te worden, dan wel dat de milieunota verder uitgewerkt moet worden voor bepaalde rubrieken. Als richtlijn voor de MER-verplichting neemt men een gezamenlijk vermogen van minimum 20 MW, of minimum 20 turbines; of meer dan drie turbines met mogelijk aanzienlijke effecten op kwetsbare of bijzonder beschermde gebieden.



Ramingen van het potentieel

Prognoses vóór het Windplan

In de literatuur zijn verschillende pogingen te vinden om het potentieel van windenergie in Vlaanderen of België te schatten. Belangrijk is te weten welke vooronderstellingen werden aangenomen voor de prognose. Naarmate de techniek zich vervolmaakte, het onderzoek tot de opmaak van nauwkeuriger windatlassen leidde en de wetgeving zich verfijnde, werd de nauwkeurigheid waarmee deze schatting kon gebeuren groter. Daarnaast is de mate waarin met economische omstandigheden (energieprijzen en subsidies) rekening werd gehouden, bepalend. De belangrijkste onzekerheid is steeds de ruimte die mogelijk ter beschikking van windenergie staat.
Hirsch en Dewilde geven een overzicht van de prognoses voor België die tot in 1997 gepubliceerd waren. Deze cijfers werden door verschillende universiteiten en onderzoeksinstellingen berekend in opdracht van een aantal overheden, alsook van Greenpeace en Electrabel.
De eerste schatting uit 1982, uitgevoerd in opdracht van de Europese Unie, had als uitgangspunt een turbine van 4 MW en zou er daarvan 3700 willen zien staan, waarvan een groot deel op zee. Er werd amper rekening gehouden met ruimtelijke beperkingen. Een turbine van 4 MW (met een rotordiameter van 100 m) was in 2001 echter nog steeds niet van de tekentafel geraakt. De opbrengst van dit plan zou jaarlijks

38 000 GWh bedragen. Een raming uit 1991 voor een energienota van het Ministerie van de Vlaamse Gemeenschap geldt enkel voor Vlaanderen en houdt rekening met een aantal fysische beperkingen. Men komt uit op een geïnstalleerd vermogen van 3000 MW met een jaaropbrengst van 5000 tot 8000 GWh. Een studie uit 1992 voor de Vlaamse minister van economie, middenstand en energie komt voor Vlaanderen op 1500 MW en 3000 GWh/jaar, te realiseren voor 2030. Men hield rekening met concrete plaatsing langs bepaalde vooropgestelde lineaire tracés en in grote open vlaktes. Een in 1995 door Greenpeace besteld onderzoek komt voor België uit op 800 tot 1000 MW en 1665 of 2165 GWh/jaar, afhankelijk van de vraag of enkel op land of ook offshore wordt gewerkt. Deze cijfers houden echter enkel rekening met het tot 2010 effectief realiseerbaar potentieel. Een prognose uit 1996 voor Electrabel gaat zeer pragmatisch-economisch te werk en beschouwt enkel zones waar de windsnelheid gemiddeld hoger ligt dan 5,5 m/s op 25 m hoogte. Men komt tot 200 MW en 400 GWh/jaar.
In 1997 baseerde de Organisatie voor Duurzame Energie zich enerzijds op de bekende studies en anderzijds op nieuwe gegevens om tot een potentieel voor Vlaanderen van 2100 MW (on- en offshore) te komen, met een productie van 5700 GWh waarvan 1200 GWh op land, realiseerbaar tegen 2020.
De DEWI-studie uit 2000 die in opdracht van Greenpeace peilde naar het offshore-potentieel komt voor België uit op een jaarlijkse productie van 24 000 GWh, enkel en alleen binnen de territoriale wateren. De randvoorwaarden werden echter zeer ruim gehouden, en werden eerder al besproken.

Universiteit Gent Faculteit Toegepaste Wetenschappen Vakgroep Architectuur en Stedenbouw

DE WINDTURBINE: EEN NIEUW ELEMENT IN HET VLAAMSE CULTUURLANDSCHAP

Overzicht

Vanuit technisch oogpunt lijkt de windturbine stilaan volwassen te worden. De grote vermogens die met de moderne machines opgewekt kunnen worden rechtvaardigen in veel gevallen de oprichting ervan. Enkel voor toepassing op zee bestaat er nog enige twijfel over de stand van de techniek. Voorlopig valt weinig te verwachten van nieuwe revolutionaire ontwerpen. Het "Deens concept" lijkt een efficiënt en vrij goedkoop systeem om in duurzame energie voorzien.
Aan de esthetische vormgeving van de machine kan nog beperkt gesleuteld worden. In de meeste gevallen zal een sculpturale en elegante turbine meer gewaardeerd worden dan een molen die sterk doet denken aan een industriële constructie. De opbouw van de mast, de kleurstelling en de verzorgdheid van de afwerking zullen hier een rol spelen.
De politieke situatie en het maatschappelijk draagvlak zijn van die aard dat windenergieprojecten tot ontwikkeling kunnen komen. De bezorgdheid om het leefmilieu, in het bijzonder om het latente gevaar dat uitgaat van de kerncentrales en om de sluipende klimaatswijziging, en het ethische principe van duurzame ontwikkeling liggen aan de basis van de wil om de energievoorziening te herstructureren.
Toch rijzen nog een aantal vragen. Hoe valt een dergelijke, manifest in het landschap aanwezige techniek te verenigen met een duurzame ruimtelijke ontwikkeling? Wat zullen de lokale effecten op de omgeving zijn? Hoe worden NIMBY-effecten vermeden? Moet windenergie eerder grootschalig of eerder als een kluwen van kleine projecten worden ontwikkeld?

Bij concrete toepassingen stellen zich ten eerste de technische omgevingsvoorwaarden. De belangrijkste daarvan is een voldoende groot windaanbod. Ook de aanwezigheid van een hoogspanningsleiding met een behoorlijke capaciteit, of de mogelijkheid er één aan te leggen, is een vereiste.
Vervolgens moeten de "harde" lokale effecten worden beschouwd. Geluidshinder, verstoring van vogelpopulaties, schaduwhinder en veiligheid zijn aspecten die grondig bestudeerd moeten worden voor er sprake kan zijn van de plaatsing van een windturbine. In het Vlaanderen van vandaag, met zijn hoge bevolkingsdichtheid en ruim verspreide bebouwing wordt het moeilijk om plaatsen te vinden waar deze effecten aanvaardbaar zijn.
Naast "harde" treden er ook "zachte" omgevingseffecten op. Het gaat hier om de verandering in de perceptie van het landschap waarin de windturbines worden geplaatst. Een aantal landschappen zullen in de ogen van de toeschouwer hun pastoraal karakter verliezen door de komst van een vorm van "expliciete" technologie. Daar staat tegenover dat een windturbine als symbool van het "duurzame landschap" kan gelden.

De impact op het landschap kan onder andere beïnvloed worden door de aangewende plaatsingsstrategie. De verschillende strategieën zijn te onderscheiden door het type landschap waarop ze zich richten, en door de wijze waarop de turbines geconfigureerd worden ten opzichte van elkaar en andere elementen uit de omgeving. Het zal steeds aangewezen zijn het landschap zelf en de manier waarop het gebruikt en gepercipieerd wordt, aan een grondige analyse te onderwerpen.
In Vlaanderen zal het belangrijk zijn om op een vrij hoog niveau de ontwikkeling van windenergieprojecten op te nemen in structuurplannen. De Omzendbrief drukt deze intentie alvast uit, maar in de realiteit lijken voorlopig enkel ad hoc-projecten uitgevoerd te worden. Deze situatie biedt op langere termijn weinig garantie voor een efficiënt ruimtegebruik dat de duurzame ontwikkeling van de energiemarkt aan die van de ruimtelijke ordening koppelt.

Uiteindelijk kunnen we nog stellen dat windenergie niet zaligmakend is: er zal steeds maar een vrij beperkt gedeelte van de energievraag door de wind gedekt kunnen worden. Duurzaam energiegebruik zal ook door een aantal andere technieken gerealiseerd moeten worden, niet in het minst door besparing en rationalisatie. Toch mag de rol van de windturbine ook weer niet onderschat worden, getuige het Deense voorbeeld. Op termijn zal het dan wel noodzakelijk zijn om de zee in te gaan: Vlaanderen, en zeker België, is gewoon te klein om op zeer grote schaal wind te oogsten.

Trefwoorden

windturbine, landschap, duurzame ruimtelijke ontwikkeling


Inleiding


Eind 1999 werd mijn aandacht getrokken door de plannen van Oxfam Wereldwinkels om, midden in de Gentse stedelijke omgeving, een windmolen op te trekken. Het ging om een kleine windturbine, kaderend in het project van een ecologisch verantwoord kantoorgebouw en magazijn.
Bij nader inzien bleek dit lang niet het enige windenergieproject dat op stapel stond. Het lijkt er sterk op dat de eerste jaren van de eenentwintigste eeuw cruciaal zullen zijn voor de ontwikkeling van een windindustrie in Vlaanderen. Naast een economische, ideologische en ecologische betekenis, zal deze evolutie ook - en niet in het minst - een ruimtelijke impact hebben. Het leek mij interessant om de omstandigheden waaronder deze ontwikkeling zich voordoet aan een onderzoek te onderwerpen.
Daarbij vertrek ik van de machine zelf. De technologische ontwikkeling van de windturbine is de laatste jaren zeer snel gegaan. Daarbij kreeg de turbine een definitieve vorm, waarbinnen de afmetingen elk jaar nog blijven toenemen. De historiek van de vormgeving, waarbinnen de windturbine evolueert van uitvindersobject tot industrieel serieproduct, wordt kort behandeld. Daarin wordt beoogd een aantal vormelijke eigenschappen van de windmolen naar voren te brengen, en worden aanduidingen gegeven binnen welke (hoofdzakelijk technische) marges deze nog kunnen variëren en evolueren ten voordele van esthetische en visuele karakteristieken.
Een tweede voorwaarde is de houding van de maatschappij. Sinds 1970 zijn nogal wat sociale en politieke actoren bezig geweest met het bestuderen en promoten van de toepassing van windenergie in het hedendaagse economische systeem. Langs de andere kant wordt ook vaak weerstand ondervonden tegen de ontwikkeling van windenergieprojecten.
Deze technische en maatschappelijke condities leiden uiteindelijk tot de ruimtelijke vormgeving van windturbineprojecten. Ik onderzoek deze ruimtelijke verschijningsvormen op een aantal objectieve en subjectieve eigenschappen. Deze worden dan teruggekoppeld naar de planologische voorwaarden, die zowel van technische als van juridische aard zijn.
Onder objectieve eigenschappen versta ik de meetbare, voornamelijk ecologische, impact op de omgeving. Subjectieve eigenschappen zijn de aspecten van de relatie tussen de waarnemer en het object. Windturbines zullen namelijk een onmiskenbare verandering teweegbrengen in de perceptie van het landschap waarin ze worden geplaatst. Zowel de mate waarin deze wijzigingen zich voordoen als de aard ervan zullen afhangen van de ingesteldheid van de waarnemer en van het soort landschap.
Dit opzet probeer ik te realiseren door een vrij uitgebreide studie van - voornamelijk buitenlandse - literatuur, naast het onderzoeken van de omstandigheden waaronder enkele concrete projecten in Vlaanderen vorm krijgen of gekregen hebben.


De machine


Enkele historische gegevens

Het gebruik van de wind als krachtbron is een oud gegeven. Von König weet te vermelden dat het eerste vermoeden van gebruik van windenergie voor het oppompen van water blijkt uit een wettekst van koning Hammurabi van Babylon, daterend van de 18e eeuw voor Christus. Algemeen wordt verondersteld dat de eerste windmolen in Perzië stond. In het begin van de tweede eeuw deed de windmolen zijn intrede in het Middellandse Zeegebied. Rond 400 verschenen de eerste molens in China, waar ze voornamelijk voor de zoutwinning werden ingezet. Het lijkt er sterk op dat de windmolen in China onafhankelijk van het Middellandse Zeegebied werd uitgevonden. Het ging hier dan ook om molens met verticale as, dit in tegenstelling met de horizontale-asmolens in Europa. Rond 950 wordt de windmolen in de Arabice wereld frequent ingezet voor het malen van graan. De 11e-eeuwse windmolens in La Mancha zijn dan ook Moors van oorsprong.
Steeds volgens von König wordt in de 8e eeuw melding gemaakt van windmolens in Bohemen, terwijl in 669 al een molen wordt gesignaleerd te Canterbury. Het is onduidelijk door wie deze molens geïnspireerd of gebouwd zouden zijn.
Volgens De Wilde echter ligt in onze regio de oorsprong van de windmolens in het zuiden van het graafschap Vlaanderen. De resten van de Hoflandmolen laten de inscriptie 1127 zien, de molens van Wormhoudt en Ieper zouden dateren uit 1183 en 1197.
Belangrijker dan de oorsprong van de windmolen in Vlaanderen en omstreken is echter de wijdverbreidheid en het economisch belang ervan. Het is waarschijnlijk niet overdreven te stellen dat de windmolen hét symbool van de vroege industriële revolutie was. De Wilde citeert een nijverheidstelling uit 1846 (toen de windindustrie al over haar hoogtepunt heen was), waarbij 2700 molens werden genoteerd. De helft daarvan stond in Oost- en West-Vlaanderen. Menig stads- en dorpszicht werd door één of meerdere windmolens gedomineerd. (fig. 1)
De "oermolen" was de staakmolen, waarbij het volledige molenhuis in de wind werd gekruid (van het werkwoord "kruien"). De toepassingen beperkten zich tot het malen van graan en het persen van olie. Later werden deze uitgebreid tot pompen en zagen.
In de 16e eeuw werden belangrijke aërodynamische verbeteringen aangebracht door Simon Stevin en Jan Adriaenszoon. De diameter van de wieken varieerde van 20 tot 30 meter, en de mechanische vermogens van 10 tot 30 kW.
Ook in andere landen werden sinds de Renaissance vele plannen gemaakt en proeven gedaan. Variaties in het aantal wieken en de vorm ervan kwamen voor, verticale-asmachines zagen het daglicht. Vaak werden windmolens in een woongebouw geïntegreerd. Op aërodynamisch vlak zagen onder meer Leonardo da Vinci, Wilhelm von Leibniz, Daniel Bernoulli en Leonard Euler een uitdaging in het beschrijven van luchtstromen en verbeteren van de wieken.
Met de opkomst van de stoommachine in de 19e eeuw verminderde de industriële waarde van windenergie. In de jaren 1920 raakte de windmolen snel in onbruik, dit ten gevolge van de snelle uitbreiding van het openbare elektriciteitsnet.

Elektriciteit

Nochtans bleef het aërodynamisch onderzoek doorgaan, zelfs al was er weinig zicht op economische return. Von König en Krohn zien de Deen Poul La Cour als dé pionier op het vlak van de moderne windenergie. In 1890 deed deze veel ervaring op met een zelfgebouwde windtunnel. Hij komt tot belangrijke vaststellingen in verband met de ideale hoek tussen de rotor en de horizontale, de oppervlakte van de rotor en de tordering van de bladen. In 1891 is hij de eerste die met succes een generator aan de draaiende wieken koppelt en op die manier elektriciteit opwekt. De eerste elektrische windturbine had zes wieken en leek sterk op een klassieke graanmolen. (fig. 2) In een tijd waarin de opwekking van elektriciteit het experimentele stadium nog niet geheel ontgroeid was, wilden elektriciteitsbedrijven de wind wel een kans geven. In 1918 waren in Denemarken 120 windturbines met een vermogen tussen de 20 en 35 kW operationeel. Deze leverden 3% van het landelijke (toen nog bescheiden) elektriciteitsaanbod. De molens bleken echter geen valabele productieapparaten en verdwenen één voor één uit het zicht.
Na de Eerste Wereldoorlog ontwikkelde professor Betz één van de belangrijkste wetten in de windindustrie. Het Theorema van Betz bepaalt de fysische bovengrens van de in de luchtstroom aanwezige kinetische energie die kan gewonnen worden op 59%.
De vooruitgang van het onderzoek had de ontwikkeling tot gevolg van een aantal merkwaardige ontwerpen. Het vermelden van een aantal van deze typen heeft zijn belang, in die zin dat het tot in de jaren 1990 onduidelijk bleef welke van deze modellen commercieel best inzetbaar zou zijn.
De Savoniusrotor werd reeds aan het eind van de 19e eeuw ontwikkeld. Pogingen om dit type op een hoge mast te bevestigen en als grote windturbine te gebruiken hebben nooit tot een commercieel stadium geleid. De toekomst van de Savoniusrotor lag vooral in het ventileren van bijvoorbeeld laadruimtes van vrachtwagens. (fig. 3)
De Ventimotor uit 1938 van Bilau en de reeds genoemde professor Betz bestond hoofdzakelijk uit een propeller met fijnregelbare kleppen. Het systeem maakte geen opgang, maar is wel te vermelden vanwege de merkwaardige vorm. Wat vormgeving betreft, hield de windturbine duidelijk gelijke tred met de evolutie van andere ingenieurskunst. (fig. 4)
De Amerikaanse windturbine is de modernste molen die nog ontwikkeld werd vóór de intrede van de elektrische windmolen. (fig. 5) Dit systeem werd voor het eerst voorgesteld op de Wereldtentoonstelling van Philadelphia in 1876. Het bestaat hoofdzakelijk uit een rad waarop een groot aantal schoepen bevestigd werden. De lage rotatiesnelheid die daarmee bekomen werd, was geschikt voor het oppompen van water. Op het Amerikaanse platteland was deze molen erg in trek. Na de Eerste Wereldoorlog sleutelden enkele bedrijven aan het concept. De rotor kreeg een diameter tot 12 meter, en mits het toepassen van een geschikte overbrenging werd een elektrisch vermogen tot 15 kW uit de oorspronkelijke waterpomp gepuurd. Op afgelegen plaatsen wordt dit type turbine nog steeds gebruikt als acculader, en als pomp wordt ze ook in België toegepast.
De elektriciteitsproducerende sector had in de eerste helft van de 20e eeuw een zeer innovatief karakter.

Steenkool was de basisbrandstof, en alternatieve energiebronnen als stookolie, uranium, aardgas en waterkracht waren nog geen gevestigde waarden. In de zoektocht naar efficiëntere en meer gedifferentieerde vormen van energievoorziening duikt windkracht als potentieel steeds weer op. Daarbij houdt het technisch niveau (dat ook het basisbeginsel was en is van de vormgeving van de turbine) bij elke nieuwe machine gelijke tred met de algemene ontwikkeling van de techniek. Vakwerkconstructies, betonbouw en heipalen zijn, naast aërodynamische modellen, systemen die hun intrede doen in het domein van de molenbouw, dat steeds meer een hightechstatus verwerft. Tot op de dag van vandaag zijn vele laboratoria, universiteiten en onderzoeksinstellingen druk in de weer met het bestuderen van de aërodynamica van de windturbine.
In de jaren 1930 en 1940 werden op de tekentafel verschillende projecten uitgewerkt, die met hun enorme omvang als heuse windkrachtcentrales zouden functioneren. De projecten van de Duitse ingenieur Hermann Honneff zijn hiervoor typerend. Honneff ontwierp in 1932 een windrad waarvoor hij een vermogen van 20 000 kW vooropstelde, en dacht vijf van dergelijke windraderen op één toren van 250 m hoog te monteren. (fig. 6) Hiermee wenste hij een maximaal vermogen van 100 MW te bereiken, wat te vergelijken was met een conventionele krachtcentrale uit die tijd. Een ander ontwerp van Honneff was een vroege uitwerking van het idee om windenergie op zee te winnen, een thema dat vaak opduikt maar waarbij het wachten was op een concrete realisatie tot in 1991, toen het offshore-windpark Vindeby in Deense wateren werd gerealiseerd. (fig. 81) Honneff stelde voor zijn windraderen op een ponton te plaatsen, welke dan in zee werd verankerd. Geen van Honneffs megalomane projecten bereikte de uitvoeringsfase. Het was dan ook zo dat de kennis van materiaalweerstand (waarbij vooral vermoeiing een zeer grote rol speelt), van het optreden van windkrachten in de hogere luchtlagen en van de aërodynamica van de raderen (in verband met het optreden van turbulenties en dergelijke) nog niet op voldoende hoog niveau stond om dergelijke projecten grondig op hun potentiële realiseerbaarheid te beoordelen.
Het Windplan Vlaanderen

Het meest gedetailleerde onderzoek tot nu toe is het Windplan Vlaanderen, dat in november 2000 werd afgerond. De opstelling van een gedetailleerde windatlas werd gekoppeld aan het planologische aspect van de plaatsing van windturbines. De behandelde zone beperkt zich tot Vlaanderen (zonder de zee, welke onder federale bevoegdheid valt).
Op basis van de gewestplannen werd het volledige grondgebied onderverdeeld in vier verschillende klassen. Klasse 0 omvat die gebieden die a priori uit te sluiten zouden zijn voor inplanting van windmolens (o.a. woon- en natuurgebieden en hun buffers). Klasse 1 zijn die gebieden die prioritair zijn, namelijk die zones welke in de Omzendbrief als a priori in aanmerking komend worden vernoemd (industriegebieden, gebieden voor gemeenschapsvoorzieningen en openbaar nut). Onder Klasse 2 vallen die gebieden die in principe in aanmerking kunnen komen, maar waar nogal wat beperkingen te verwachten zijn. Klasse 3 omvat dan de zones die eventueel in aanmerking kunnen komen mits een goede afweging ten opzichte van andere belangrijke functies (bijvoorbeeld landschappelijk waardevolle agrarische gebieden). De kaarten van de opgestelde windatlas werden gecombineerd met kaarten die de drie klassen visualiseren. Deze kaarten zijn het belangrijkste resultaat van het Windplan Vlaanderen, en zijn bedoeld als planningsinstrumenten voor de ontwikkeling van windprojecten. (fig. 86 en 87)
Aan de hand van deze resultaten waagde men zich ook hier aan een voorzichtige raming van het potentieel. Daarbij werd aangenomen dat 5% van de oppervlakte van Klasse 1 zou kunnen worden ingevuld voor de toepassing van windenergie, 3% van Klasse 2 en 1% van Klasse 3. Het gaat hierbij niet om de effectieve grondbezetting door de sokkel; andere functies zijn dan ook combineerbaar met de windturbines. Men komt dan uit op een potentiële productie van 1720 GWh/jaar, waarvan 42% te realiseren in de provincie West-Vlaanderen. Voor deze provincie zou dat neerkomen op de plaatsing van zo'n 180 turbines van 1500 kW.

Aandeel in het elektriciteitsverbruik

In 1999 bedroeg de totale Belgische elektriciteitsproductie 84 522 GWh. Na aftrek van de export en optelling van de import was een productie van 85 374 GWh beschikbaar voor de Belgische markt. Transport- en transformatieverliezen, alsook eigen verbruik door de productie-eenheden slorpten 10 886 GWh op, zodat in 1999 het totaal elektriciteitsverbruik voor België 74 508 GWh bedroeg.
Het is niet duidelijk in welke mate het verbruik daarvan communautair opsplitsbaar is. Volgens het Wind plan Vlaanderen komt hun prognose (1720 GWh/jaar) overeen met 5 à 6% van de elektriciteitsbehoefte in Vlaanderen.
De DEWI-studie stelt dat 38% van de Belgische elektriciteitsconsumptie door offshore-windenergie gedekt zou kunnen worden. Het is echter onduidelijk waar het cijfer van 63 200 GWh jaarlijks Belgisch verbruik waarmee gerekend wordt, vandaan komt. Vermoedelijk gaat het hier om een optimistische schatting waarbij door rationalisatie het energieverbruik reeds drastisch gereduceerd zou zijn tegen de tijd dat de nodige windparken operationeel zouden zijn.
De schatting door ODE van 5700 GWh jaarlijks realiseerbaar tegen 2020 (on- en offshore) zou dus kunnen instaan voor zo'n 7% van de Belgische vraag van 1999, of zo'n 9% van het cijfer waarmee DEWI rekende. Met deze cijfers moet echter omzichtig omgesprongen worden. Het verschil tussen productie en verbruik kan bij decentrale ontwikkeling van windenergieprojecten in principe gereduceerd worden, aangezien transportverliezen een minder manifeste positie in de balansen zullen innemen. Dit verantwoordt evenwel niet dat de productie geleverd door windturbines uitgedrukt zou kunnen worden als percentage van de verbruikte (in plaats van de geproduceerde) elektriciteit. Afhankelijk van de mate van decentralisatie zal bij een verbruik dat op het niveau van 1999 verondersteld wordt de productie uit windturbines als een percentage van een cijfer tussen 74 508 en 85 374 GWh kunnen uitgedrukt worden.
Het totale verbruik van primaire energie (voornamelijk aardolie, aardgas, kernenergie en steenkool, die behalve voor de elektriciteitsproductie ook aangewend worden voor verwarming, transport en industriële processen) in 1999 bedroeg 57 342 ktoe (kiloton olie-equivalent). Daarvan werd tussen de 20 244 en 20 649 ktoe, of net geen 36%, aangewend voor de productie van elektriciteit. Zolang windenergie niet aangewend wordt in energetische processen die normaalgezien niet op elektriciteit werken (zoals de meeste vormen van transport en verwarming) moeten bovenstaande percentages nog met een factor (die in 1999 dus 0,36 bedroeg) vermenigvuldigd worden om het aandeel van windenergie in het totale Belgische primaire energieverbruik te berekenen.

Projecten


Sinds de realisatie van het windpark te Zeebrugge in 1986 is er behalve de instandhouding van dit park in Vlaanderen twaalf jaar lang niets meer gebeurd op het vlak van grote windturbines. Dit veranderde met de toekenning van de extra-tarifaire steun voor duurzaam opgewekte elektriciteit, halverwege 1998. Begin 1998 bouwde de intercommunale Interelectra een turbine van 400 kW bij Hasselt. Deze werd eind 1999 vervoegd door nog twee identieke exemplaren. In augustus 1998 kreeg het, inmiddels eveneens door Interelectra uitgebate, windpark van Zeebrugge er een extra turbine van 600 kW bij. In juli 1999 werd door de coöperatie Middelwind een 660 kW-turbine opgericht te Middelkerke. In december van hetzelfde jaar plaatste het bedrijf Colruyt een turbine van 1650 kW bij haar opslagruimte te Halle. In september 2000 kwam er in de Antwerpse haven een turbine van 600 kW op de terreinen van GRC. In oktober 2000 verscheen een klein windpark van vijf 600 kW-turbines te Brugge. Begin april 2001 bouwde Electrabel op de terreinen van haar stilgelegde steenkoolcentrale te Schelle drie turbines van 1500 kW. Verder staan heel wat projecten op stapel.
We zullen hierna een korte bespreking geven van drie projecten die grotendeels representatief zijn voor de situatie die zich anno 2001 stelt.

Eeklo

In het voorjaar van 1999 besliste het schepencollege van Eeklo na te gaan of en hoe er op het grondgebied van de stad windturbines ingeplant zouden kunnen worden. Op basis van het Ruimtelijk Structuurplan Vlaanderen en de aanzet tot het Provinciaal Ruimtelijk Structuurplan stelde men dat ontwikkeling van windenergieprojecten in het gebied Meetjesland-Krekengebied best in Eeklo zou worden geconcentreerd. Zo zou de open ruimte bewaard blijven en de stedelijke functie versterkt worden. Eveneens werd gesteld dat een windmolenpark als ruimtelijk bindend element tussen de kernen Eeklo en Maldegem zou kunnen functioneren.
Op deze basis werd door de stedelijke technische dienst een ruimtelijke analyse gemaakt. Woongebieden en aanverwante zones van het gewestplan werden uitgesloten en voorzien van een buffer van 250 m. Ook de zones voor natuurontwikkeling, aangeduid in het Gemeentelijk Natuurontwikkelingsplan, werden uitgesloten. Vervolgens werd gesteld dat windturbines bij voorkeur in de buurt van grootschalige infrastructuren zouden komen, met name het kanaal, grote gebouwen, masten, de expresweg en de vele bovengrondse hoogspanningslijnen. Op basis daarvan werden concrete inplantingsplaatsen voorgesteld. (fig. 88)
Twee van deze locaties waren eigendom van de stad. De gemeenteraad keurde in juni 1999 de afbakening van een zone van 100 m2 bij het stedelijk sportstadion en een zone van 400 m2 op het containerpark goed.

Het niveau van het omgevingsgeluid werd opgemeten. Omwonenden kregen een informatiefolder over windenergie in de bus en werden uitgenodigd voor een bezoek aan de turbine te Middelkerke.
De eerste locatie bevindt zich aan de rand van het stedelijk gebied en is vrij dicht bij een woonzone gelegen. Om geluidsoverlast te vermijden werd daar een turbine van "slechts" 600 kW voorgesteld. Er bevindt zich in de onmiddellijke nabijheid een hoogspanningscabine waar de geproduceerde stroom aan geleverd zou kunnen worden. De turbine zou aansluiten bij het sportstadion, dat een behoorlijke elektriciteitsverbruiker is. De stedelijke milieuraad formuleerde wel bedenkingen omtrent het solitaire karakter en de mogelijk negatieve beleving van het project door de buurt. Vanuit bepaalde gezichtspunten (onder ander van op de expresweg (fig. 89)) zou de turbine inderdaad de horizon domineren, samen met de kerktoren en de antenne van de rijkswacht. De turbine zou dan als een nieuw baken en herkenningspunt voor Eeklo kunnen gezien worden. Wanneer men zich echter enkele honderden meters verwijdert, dan zou de turbine verdwijnen achter bos of opgaan in het woud van hoogspanningsmasten van het onderstation van Electrabel.
De tweede locatie bevindt zich in industriegebied, eveneens in een wirwar van hoogspanningslijnen. Hier werd een vermogen tot 1800 kW vooropgesteld.
Op 1 oktober 1999 besliste de gemeenteraad een aanbesteding uit te schrijven voor het recht van opstal voor de twee genoemde locaties. De criteria waarop de inschrijvers beoordeeld zouden worden waren: referenties, het te verwachten geluidsniveau, het recht van opstal dat de indiener bereid was te betalen, energieopbrengst, rendement, realisatietermijn en de mogelijkheid voor inwoners en bedrijven om financieel te participeren. Het laatste criterium werd bewust gehanteerd om de betrokkenheid van de bevolking bij de energieproblematiek te vergroten. Op 24 november werd het voorstel van de coöperatieve vereniging Ecopower CVBA het meest geschikt bevonden.
Het project bestaat uit twee turbines van de firma Enercon. De turbine voor het containerpark heeft een vermogen van 1,8 MW, een ashoogte van 85 m en een rotordiameter van 70 m. De turbine voor het sportterrein staat voor 600 kW en 65 respectievelijk 44 m. De gezamenlijke jaarlijkse productie van beide turbines werd geschat op 4 GWh, en zou instaan voor het residentieel verbruik van 1077 gezinnen (17% van de Eeklose gezinnen).
De investering wordt op 94 miljoen frank geraamd. Daarvan zou 18,2 miljoen uit subsidie moeten komen. De rest van het bedrag is afkomstig uit de uitgifte van aandelen (van 10 000 BEF) en leningen. De jaarlijkse kost (afschrijving inbegrepen) wordt op 10 950 000 BEF geraamd, waarvan 550 000 BEF recht van opstal, aan de stad te betalen. De verkoop van de elektriciteitsproductie zou jaarlijks 12,4 miljoen frank opbrengen. Er wordt voor de aandeelhouders een jaarlijks dividend van 6% vooropgesteld.
Ecopower onderzocht mogelijke hinder door isolijnen voor geluidsniveaus en mogelijke schaduweffecten op plan in te tekenen. De effecten van de voorgestelde turbines werden als aanvaardbaar geëvalueerd. In samenwerking met de stad werd een informatiecampagne op poten gezet.
Eind december 1999 diende Ecopower de aanvragen voor de bouw- en milieuvergunningen in bij de stad. Naast de beide turbines op de terreinen van de stad werd nog een aanvraag ingediend voor een tweede 1,8 MW-turbine op hetzelfde industrieterrein waar ook het containerpark gelegen is. In januari 2000 diende de NV Electrawinds eveneens een aanvraag in voor een 600 kW-turbine op dit industrieterrein.
De stad leverde in maart 2000 de milieuvergunningen (klasse II) af. Voor de stedenbouwkundige vergunningen van de sites langs het Schipdonkkanaal dienden de Administratie van de Waterwegen en Electrabel (omwille van de nabijheid van de hoogspanningsleidingen) te adviseren. Ook het Bestuur van de Luchtvaart adviseerde voor alle locaties. Na bespreking in het schepencollege werden de dossiers naar AROHM gestuurd. Op 10 oktober adviseerde de gemachtigde ambtenaar positief voor de turbines op het industrieterrein, maar negatief voor de turbine bij het sportstadion. Aangezien dit advies bindend is kende het schepencollege op 12 oktober 2000 drie vergunningen toe, maar weigerde die voor de 600 kW-turbine.
De argumenten van de gemachtigde ambtenaar om negatief te adviseren zijn van ruimtelijklandschappelijke aard. De gaafheid van de open ruimte zou aangetast worden. De schaal van de turbine zou niet te vergelijken zijn met die van de omgevende elementen (waarbij men doelt op de tribunes en verlichtingspalen in de onmiddellijke nabijheid). Men spreekt over een "schaalbreuk" tussen de constructie en de omgeving, en een "desoriënterende werking". Verder lezen we: "Dergelijke solitaire inplantingen moeten naar de toekomst toe gebundeld worden in een ruimere visie over het volledige gebied en worden vastgelegd in een uitvoeringsplan."
Het is zeer de vraag in hoeverre deze argumenten objectief zijn. Hoewel er inderdaad geen officieel ruimtelijk uitvoeringsplan werd opgemaakt (onder andere wegens het voorlopig ontbreken van een provinciaal en gemeentelijk ruimtelijk structuurplan), werd door de gemeente juist wél een visie ontwikkeld rond de plaatsing van windturbines. Verder is het zo dat de argumenten in verband met de aantasting van het open karakter van de ruimte en de zogenaamde desoriënterende werking vanuit heel wat gezichtspunten moeilijk verdedigbaar zijn. Combinaties van verlichtingspalen, de watertoren, hoogspanningsmasten, de kerktoren, de rijkswachtantenne en bomen domineren op de meeste plaatsen het uitzicht.
Op 22 november tekende Ecopower beroep aan bij de bestendige deputatie van de provincie Oost-Vlaanderen. Op 25 januari 2001 werd het beroep ingewilligd. Op 23 februari ging de gemachtigde ambtenaar in tegenberoep bij de Vlaamse Regering. Op 23 mei 2001 werden de partijen gehoord.
Begin april 2001 gingen de funderingswerken voor de twee vergunde turbines van Ecopower van start. Volgens de planning zou op 21 mei met de bouw van de torens begonnen worden.

Toren

Hoogte

De functie van de mast bestaat er voornamelijk in de rotor op een behoorlijke hoogte boven het maaiveld te brengen.
Zoals in (4) wordt aangetoond, varieert het geleverde vermogen met het kubiek van de windsnelheid. De windsnelheid neemt toe met de hoogte boven het maaiveld. Welk verband er bestaat tussen de hoogte en de gemiddelde snelheid hangt in grote mate af van de ruwheidsklasse (of ruwheidslengte) van het terrein, maar ook van de orografie en het al dan niet aanwezig zijn van eventuele obstakels (gebouwen, andere molens...).
De gerealiseerde ashoogte wordt dan in hoofdzaak door economische overwegingen bepaald. Bij toenemende hoogte nemen de kosten van de mast namelijk toe terwijl het aantal geproduceerde kilowatturen eveneens toeneemt. Tot een bepaalde hoogte zal de meeropbrengst opwegen tegen de extra investering. Het evenwicht ligt daar waar de kost per geproduceerde kilowattuur binnen de afschrijvingstermijn (meestal 20 jaar) berekend een minimum bereikt.
Een tweede aspect is het verschil tussen de gemiddelde windsnelheid die door de wiektip in de onderste stand gezien wordt, en die in de hoogste stand. Bijvoorbeeld: op een bepaalde site waait het gemiddeld 10 m/s op 100 m boven het maaiveld. De ruwheidsfactor is 2 (ruwheidslengte = 1 m, dit is voor akkerland met af en toe een gebouw en maximaal om de 500 m een haag). Een turbine met een ashoogte van 40 m en een rotordiameter van eveneens 40 m ziet op 20 m hoogte een windsnelheid van 7,7 m/s en op 60 m een snelheid van 9,3 m/s. Het verschil van 1,6 m/s kan een behoorlijk wisselend belastingspatroon veroorzaken. Hoe groter het interval, hoe korter de levensduur van de aan vermoeiing onderhevige bladen. Dit probleem stelt zich dus in het bijzonder bij lage ashoogten en bij zeer grote rotordiameters.
In het algemeen kan men dus stellen dat de mast zo hoog mogelijk moet zijn. Om de markt anno 2000 te illustreren, geven we hier enkele standaardmasthoogten van twee representatieve constructeurs (Enercon en Vestas).

Nominaal vermogen Geleverde ashoogten Rotordiameter


De maximale hoogte (ashoogte + de helft van de rotordiameter) ligt dus tussen 49 en 140 m. Er moet opgemerkt worden dat het hier gaat om de turbines die anno 2000 gebouwd werden. Windturbines die al enige tijd in bedrijf zijn, zijn gemiddeld heel wat kleiner. Het valt moeilijk te voorspellen waar in de toekomst de grens ligt in verband met de afmetingen van windturbines. Vermoedelijk is de technischeconomisch meest interessante machine nog steeds niet gebouwd. Vooral voor turbines op zee lijkt de limiet vooralsnog niet bereikt, hoewel het tegendeel reeds meerdere malen werd beweerd. Eind 1999 meenden Landscape Design Associates nog: "The long term optimum size, considering all of the issues including perhaps cumulative effects, is yet to be established. However, it is unlikely that current increases in size will continue." De auteur doelt in deze passage op turbines met een tiphoogte tot 100 m. Nochtans lijkt het eind 2000 niet opportuun veel geloof te hechten aan deze uitspraak, getuige een aantal op stapel staande projecten met 1,5 MW- en 1,8 MW-turbines.
Het spreekt vanzelf dat de moderne machines als mastodonten beschouwd kunnen worden. De tiphoogte van de kleinste machine uit de tabel is groter dan een normale hoogspanningspyloon, die van de zwaarste machine uit de tabel benadert de nokhoogte van de hoogste Belgische wolkenkrabber (Zuidertoren, Brussel), en overtreft ruimschoots de spits van de Onze-Lieve-Vrouwekathedraal te Antwerpen.

Materiaal

Ook de mastconstructie heeft een korte evolutie achter de rug. Uniformiteit is echter nog niet geheel bereikt, hoewel de grote fabrikanten zich in hun Europese catalogi heden ten dage beperken tot gelast en geverfd buisstaal.
De torens werden en worden uitgevoerd in beton (fig. 24), als stalen buis of als stalen vakwerk. De twee laatste typen kunnen met of zonder tuien worden uitgevoerd. Er is ook nog een combinatie mogelijk in de vorm van een driepikkel bestaande uit buisstaal en met een windverband in de vorm van tuien.
Krohn meldt dat getuide en hybride concepten enkel voor kleine molens worden toegepast, en dat steeds minder vaak. Nadelen van dergelijke constructies zijn hun moeilijke toegankelijkheid, groter grondgebruik en de blootstelling aan vandalisme. Voordelen zijn hun efficiënt materiaalgebruik. Bugge voegt daar de minder omvangrijke fundering aan toe. In geen van de standaardwerken wordt melding gemaakt van het esthetische aspect van dergelijke constructies. Nochtans lijken getuide en driepotige masten veel minder op te vallen dan cilindervormige torens.
Betonnen torens zijn slechts sporadisch gebruikt en heden ten dage van het toneel verdwenen. Qua uitzicht waren ze gelijkaardig aan stalen buismasten, zij het toch nog iets massiever. Verder heeft beton voornamelijk nadelen: een hoog materiaalverbruik, lange constructieduur, en een zware benodigde fundering. Daarenboven is de toegankelijkheid via het inwendige van de toren niet evident. Als we dan nog de afbraak- en recyclagemoeilijkheden van de in se tijdelijke constructie die een windturbine toch is, in ogenschouw nemen, is het niet verwonderlijk dat deze mogelijkheid nauwelijks nog overwogen wordt. Vakwerktorens werden in de startfase van de windindustrie vaak gebruikt, maar lijken heden ten dage bijna alleen nog in ontwikkelingslanden te worden gebouwd. (fig. 18) Opnieuw Krohn schrijft: "The basic disadvantage of lattice towers is their visual appearance (although that issue is clearly debatable). Be that as it may, for aestethic reasons lattice towers have almost disappeared from use for large, modern wind turbines." Wat verder echter vervolgt men: "Some people prefer lattice towers instead of tubular steel towers, because they make the tower itself less visible. There are no objective guidelines, however. Much depends on the landscape and the match with architectural traditions in the area". In de ANRE-brochure staat eenvoudig het volgende te lezen: "Vakwerktorens zijn te vergelijken met hoogspanningsmasten en niet zo mooi als de hedendaagse slanke buistorens. Ze worden daarom in onze streken niet vaak meer gebruikt."
Wie het alvast niet eens was met bovenstaande beweringen is de Duitse fabrikant van vakwerkpylonen SeeBA GmbH. Deze firma bestelde, op een moment dat de meeste constructeurs al op stalen buismasten waren overgeschakeld, een vergelijkende studie tussen beide torentypes. Hier volgen kort de belangrijkste bevindingen van dit onderzoek.
Er wordt vooreerst gesteld dat een gegalvaniseerde vakwerkmast van op grotere afstand minder opvallend is, voornamelijk wegens de transparantie van de constructie. Er worden nog een aantal argumenten in verband met visuele perceptie aangehaald. Dit facet zullen we echter verder in dit werk behandelen.
We gaan verder met de technische argumentatie. Er is duidelijk veel minder staal nodig om een vakwerkmast op te bouwen; de bouwmassa bedraagt voor een zelfde turbine doorgaans slechts iets meer dan de helft van een stalen buismast. Het transporteren van de onderdelen van een vakwerkmast is veel minder omslachtig, aangezien de mast kan opgesplitst worden in een groter aantal delen. Bij hoge buismasten kunnen er transportproblemen rijzen, aangezien het onderste segment een diameter heeft die de vier meter kan overschrijden. Wanneer een vlakfundering wordt gebruikt (de meeste bodems in België laten dit toe), dan ligt het te gebruiken materiaalvolume voor de fundering van een vakwerkmast twee tot drie keer lager dan voor een buismast. Worden paalfunderingen gebruikt, dan kan het verschil tot tien keer oplopen. Het bodemgebruik is groter voor vakwerk, maar de effectieve steunpunten nemen slechts een even groot oppervlak in. De montagetijd voor een vakwerktoren zal iets langer zijn dan voor een buismast, maar blijft steeds beperkt tot enkele dagen. Demontage is eenvoudiger bij vakwerk, vooral dan wat betreft de fundering.
Het feit dat windturbines in ontwikkelingslanden meestal op een vakwerkconstructie worden gebouwd, heeft vermoedelijk te maken met de beperktere transportmiddelen, en met de loonkosten. Het grootste deel van het relatief eenvoudige constructiewerk kan dan namelijk op de werf zelf gebeuren door plaatselijke, goedkopere werkkrachten.
Onduidelijk is of vakwerkmasten eventueel in aanmerking zouden komen om op zee te gebruiken. Anno 2000 werd dit in elk geval nog niet vertoond.
Nielsen vermeldt nog enkele redenen voor de algemene overstap op stalen buismasten. Ook Krohn stelt dat een vakwerktoren minder veilig en comfortabel is voor dienstpersoneel.
Percival ziet problemen van een geheel andere aard in de Altamont Pass, Californië. De turbines daar zijn

op vakwerkmasten gebouwd. Deze zijn voor roofvogels aantrekkelijk als uitkijkpost, met als gevolg dat nogal wat van die vogels te dicht bij de wieken foerageren en ermee in aanvaring komen - vaak met fatale afloop.

Gondel

Generator met hoge rotatiesnelheid

De gondel is de machinekamer van de windturbine. De afmetingen ervan hangen af van de omvang van de componenten en van het type generator.
Een typische gondel bevat de hoofdas en -lagers van de rotor die gekoppeld is aan een tandwielkast. De tandwielkast heeft een vaste overbrengingsverhouding, die toelaat dat de generator zijn geijkt vermogen levert vanaf het moment waarop de wind de nominale snelheid bereikt. Aan de tandwielkast is een asynchrone generator gekoppeld. De hoogspanningskabels lopen van de generator naar de binnenkant van de mast. Soms wordt de transformator in de gondel geplaatst. Het besturingssysteem van de wieken vindt ook een plaats in de gondel (er is steeds pitchregeling, actieve overtrekregeling of wiektipremming aanwezig). Verder is meestal ook de elektronische controle-eenheid, een windvaan en anemometer en een hydraulisch circuit voor de verschillende besturingen (bladregeling, kruiregeling, remsysteem) aanwezig. Een (schijf)rem remt de rotor af in noodgevallen en blokkeert het systeem tijdens onderhoudswerkzaamheden. Bij de grotere types is er een kraan (voor wisselstukken) en een dienstlift aanwezig.
De gehele gondel kan roteren om de as van de mast. Daartoe is een kruimechanisme actief. Het kruimechanisme bestaat uit een tandwielsysteem dat aangedreven wordt door een stel hydraulische of elektrische motoren. Doorgaans reageert het kruisysteem continu op de stand van de windvaan zodat de rotor steeds naar de wind gekeerd staat, zelfs indien de windsnelheid te laag is om de rotor aan te drijven. De gondel kan enkele keren om de torenas draaien vooraleer de hoogspanningskabels verwrongen geraken. Wanneer de gondel te vaak in dezelfde zin werd gekruid, laat de computer de gondel enkele keren achtereen terugdraaien. Op zo'n zeldzaam moment lijkt de molen een pirouette te maken.
Al deze technische elementen worden doorgaans ingekapseld in een huis van met glasvezel versterkt plastic. Steeds meer wordt de kap hermetisch afgesloten, dit omwille van de nefaste invloed die kust- en zeeklimaat kunnen hebben op de gevoelige componenten. Verluchtingsopeningen worden dan vervangen door een waterkoeling met externe radiator.

Generator met lage rotatiesnelheid

Twee fabrikanten (Enercon en Lagerwey) maken gebruik van een synchrone laagtoerentalgenerator (ringgenerator). Deze heeft geen nood aan een overbrenging door middel van een versnellingsbak, en wordt rechtsreeks op de rotoras gemonteerd. Voordelen zijn de geringere invloed van kortstondige wisselingen van de windbelasting, de robuustheid van het systeem door het kleiner aantal onderdelen en de geringere temperatuursvariatie bij verschillende bedrijfsbelastingen. De generator is echter bijzonder omvangrijk en dus duur. Ook is een uitgebreid elektrisch systeem nodig dat de geproduceerde gelijkstroom in aan het net leverbare wisselstroom omzet.
Het type generator heeft een belangrijke invloed op het uitzicht van de gondel. Een ringgenerator heeft namelijk een diameter van drie tot zes meter. Bij de meeste turbines van dit type tekent de ringvormige generator zich opvallend af rond de rotoras. (fig. 19) Daartegenover staat dat de afmetingen van de gondel zelf sterk gereduceerd zijn. Bij de nieuwste grotere turbines van de firma Enercon werd de ringgenerator volledig ingekapseld in een dikke maar korte druppelvormige kast. De gondelkast van een conventionele asynchrone turbine is eerder buisvormig van uitzicht wegens de verschillende achter elkaar geschakelde onderdelen die de totale lengte doen toenemen.

Transformatoren

De generator van een windturbine levert doorgaans laagspanning (typisch 690V). Om transportverliezen te beperken moet deze in de onmiddellijke nabijheid van de generator opgetransformeerd worden naar middenspanning (in België 6 tot 15 kV). Van daar uit kan de stroom dan naar een aftakstation van het hoogspanningsnet (in België 30, 36, 70, 150, 220 of 380 kV) geleid worden.
In 1988 reeds bevelen Thayer en Hansen vanuit hun onderzoekingen in Californië projectontwikkelaars aan om extra uitrusting, zoals transformatoren, in de turbine zelf op te nemen of van de site te verwijderen.
Gipe stelt in 1995 in dit verband vast: "The latter is now possible with the advent of larger turbines. When used with tubular towers, the transformers and control panels can be installed inside the towers, as is done on offshore and harbor breakwater installations." Dit was in 1988 inderdaad nog niet evident.
Nielsen wijkt niet af van voorgaande standpunten: "Unfortunately, turbine arrangements are also often marred by ugly transformer boxes in various shapes erected near the foot of the turbine. It would seem a good idea in the future to integrate this function in either the base or at the bottom of the turbine tower."
Ook Stanton suggereert het inwerken in de mast of het ver weg van de site inplanten van transformatoren en elektrische stations, en argumenteert dat deze in het andere geval de zuiverheid van het beeld van de turbine aantasten.
Deze richtlijnen lijken hoe langer hoe meer toegepast te worden. Anno 2000 worden cabines alleen nog geplaatst naast de voet van de kleinste molens, die in hun mast niet genoeg plaats hebben voor een transformator. Met de ontwikkeling van de grote offshoreturbines wordt de transformator vaak zelfs in de gondel geplaatst, waar deze het systeem op temperatuur houdt en zo koud starten vermijdt.

Landschapsarchitectuur

Er is geen reden waarom er niet geëxperimenteerd zou kunnen worden met opstellingsvormen van windturbines. Windenergieinstallaties kunnen dan bijvoorbeeld gezien worden als land-artprojecten.
In een visualisatiestudies van de Deense overheid worden verschillende cirkelvormige clusters en dubbele rijopstellingen uitgetest voor offshore-plaatsing. (fig. 69) Het Nederlandse Bureau Bakker en Bleeker onderzocht in 1986 reeds verschillende configuraties van kleine clusters in het IJsselmeer. (fig. 70) Over een visualisatie-experiment uit 1997 van het bureau E-Connection (fig. 71) schrijft Bouwmeester: "We willen een ordelijk landschap ... maar op tijd zoeken we naar spanning. Ook bij windenergie zoeken we naar eenvoud, orde en logica. Tien of twintig turbines volgens mathematische precisie op een rij. Maar wat vinden we van een cirkel die door windturbines als enorme piketpaaltjes is uitgezet? Of een rasteropstelling die vanuit elke beeldhoek een ander spektakel te zien geeft? Laten we ons van de wijs brengen door een wilde opstelling van een stuk of twintig turbines kriskras, schijnbaar zonder plan door elkaar gezet? De spanning zit in de afwisseling."
In 1996 werd een ontwerpwedstrijd uitgeschreven voor een grootschalig windpark in Noord-West-Friesland. Kunstenaars en landschapsarchitecten deden een poging om op kunstzinnige wijze bij te dragen tot de realisatie van een vooruitstrevend windpark. Opvallend is dat de deelnemers windturbines niet als horizonvervuilend maar wel als verrijkend voor het landschap beschouwen. Landschapsarchitecten B+B situeren de windturbines in tegenstelling tot de klassieke lineaire benadering in groepen achter de zeedijk, om zo de betekenis van de dijk als scheidend element niet te ontkrachten. De clusters worden ingeplant op basis van het landmeetkundige rijksdriehoeksnet, en worden geacht langs de kust van heel Noord-West-Nederland het vasteland op gezette afstanden te accentueren. Het bureau H+N+S vult een stuk oude polder op met een zeer dens raster van turbines en creëert op die manier een windtechnologisch landschap. (fig. 72) De ontwerpers van West 8 creëerden een scenografisch geheel met lijnen en clusters die 's nachts door de vuurtorenverlichting een bewegend schouwspel moeten worden. (fig. 73) Kunstenaar Frank Scarione tekende enkele lichtjes gebogen lijnstructuren die van op de kust in de zee waden. Rechte lijnopstellingen doet hij af als te hard: in langsrichting gezien wordt dit een muur in het landschap, met bovenop een prikkeldraad van rotoren. Ook kwam Scarione met het idee van een langzaam roterend propellervormig eiland met windturbines.


Het zijn maar enkele voorbeelden die duidelijk maken dat een dosis creativiteit geen slechte zaak is bij het plannen van windturbineparken. Verrassende configuraties en land-artprojecten zullen waarschijnlijk ook een groter draagvlak vinden dan de eerder saaie geometrische inpassingsmodellen.

Esthetische richtlijnen voor windparken

Verschillende auteurs hebben een poging gedaan om richtlijnen op te stellen in verband met de configuratie van windparken. Sommige van deze regels spruiten voort uit belevingsonderzoek, andere zijn neerslagen van persoonlijk esthetisch aanvoelen van de auteurs. De richtlijnen van verschillende bronnen zijn dan ook niet steeds eenduidig. Een aantal onderzoeken werden in overheidsopdracht gevoerd. Sommige overheden hebben dan ook een aantal van deze regels in hun planningsinstrumenten overgenomen.

Uniformiteit

Gipe stelt: "The most significant means for improving public acceptance is by providing visual uniformity." Daarmee bedoelt hij dat een gelijkaardig uitzicht van elke turbine in een groep over het algemeen een harmonischer beeld zal opleveren. De turbines moeten daarom niet identiek zijn, maar wel gelijkaardig van vorm. Gipe doelt dan voornamelijk op het type van rotor, mast en gondel en de rotatiezin van de rotor.
Ook Stanton schrijft: "There should be a consistency of wind turbine type within a landscape, reinforcing visual clarity, simplicity, and repetition of form."
Over de stelling dat er een zekere graad van uniformiteit moet zijn, zijn alle auteurs het eens. De Nederlandse provincies Flevoland, Friesland en Zeeland stellen dat ook een vaste spatiëring tussen de turbines een voorwaarde is. Zoals gezegd is dit ook het standpunt van Stanton. Onder andere Nielsen is het daar echter niet mee eens, en vindt dat een niet-uniforme spatiëring in weloverwogen composities moet kunnen.
Gipe vindt dat de hoogten van de masten van een groep turbines "consistentie" moeten vertonen. Hij vindt echter wel dat variërende ashoogten in één groep in bepaalde gevallen visueel interessante scènes kunnen opleveren.
De Vlaamse Omzendbrief neemt deze houding over en stelt: "Er gaat een zeer sterke voorkeur naar een gelijke hoogte en gelijk type van turbines. Een mengeling van verschillende types en hoogtes is enkel toelaatbaar indien de esthetische aanvaardbaarheid aantoonbaar is."

Ondersteunende constructies

Stanton merkt op dat "a windfarm is essentially a temporary structure". Zij stelt dan ook dat elke suggestie van "harde" infrastructuur te mijden is. Toegangswegen die moeten aangelegd worden om de turbines tot op de site te transporteren, kunnen achteraf best verwijderd worden. Op die manier wordt de invloed op het landschap en de bodem tot een minimum beperkt, wat het imago van het windpark enkel ten goede kan komen. Voor onderhoudswerkzaamheden kan dan een terreinwagen ingezet worden.
Verder raadt Stanton aan om hoogspanningslijnen, transformatoren en elektrische onderstations te begraven of uit het zicht te plaatsen "as they introduce horizontal lines above ground, which conflict with the vertical element of windfarms, potentially destroying their visual clarity."
In het Verenigd Koninkrijk is het met de komst van grotere turbines (waarbij de mast plaats biedt voor een

transformator) inderdaad regel geworden dat alle randinfrastructuur onzichtbaar gemaakt wordt. (fig. 74) Gipe staat positief tegenover enkele Britse projecten waar de elektrische componenten worden geplaatst in gebouwtjes die in een "rurale" architectuur gebouwd zijn en op die manier niet opvallen in het landschap.

Operationaliteit

Thayer concludeert uit zijn onderzoek naar de houding van het publiek ten opzichte van de Californische "wind farms" dat niet-operationele turbines met bijzonder veel argwaan worden bekeken. De functionele logica van een niet-draaiende turbine is uiteraard ver te zoeken.
Hoewel er vanuit economisch en technisch oogpunt nogal wat redenen zijn die rechtvaardigen dat windturbines een groot deel van de tijd niet draaien (zoals een in de tijd ongelijkmatige spreiding van het windaanbod), moet volgens Thayer alles in het werk gesteld worden om de turbines toch constant in bedrijf te houden. Dit houdt in dat molens ook bij lage windsnelheden moeten kunnen draaien, dat ze moeten geplaatst worden in gebieden waar het windaanbod vrij continu is en dat defecten direct moeten verholpen worden.

Omvang van het windpark

Zoals reeds vermeld zal de toegepaste turbinegrootte best per geval bepaald worden, afhankelijk van het soort landschap in combinatie met economische factoren.
Uit het belevingsonderzoek van Helsloot blijkt dat de meeste ondervraagden zouden opteren voor een kleiner aantal grotere molens, als dat mogelijk zou zijn. Grote aantallen grote molens bij elkaar zouden niet geapprecieerd worden. Ter situering: het windpark van Oosterbierum, dat het object van deze studie uitmaakte, bestaat uit achttien turbines. Dit aantal wordt door de meeste respondenten als te massaal ervaren.
Dit komt overeen met de suggestie van Stanton om grote windparken in kleinere eenheden op te splitsen. Een Deense (statische) visualisatiestudie peilt naar het veranderende effect dat teweeg wordt gebracht door de modernisering van een aantal verouderde windparken, waarbij vele kleine turbines door enkele grote worden vervangen. Het Deutsches Windenergie-Institut is gespecialiseerd in dynamische visualisaties, en deed op die manier ook onderzoek naar het verschil in effect van veel kleine turbines ten opzichte van enkele grote turbines. Het minder massale effect van het kleiner aantal turbines wordt als positief geëvalueerd, evenals de grotere ruimte tussen de turbines. (fig. 75) Daarnaast is het veel rustiger draaibeeld van de grotere rotoren ook een sterk punt van de tweede opstelling.

Kleur

Kleurgebruik is een variabel element dat aan weinig technische en ecologische beperkingen onderhevig is. In windparkconfiguraties kan kleur enerzijds op een eerder decoratief-kunstzinnige wijze toegepast worden, en anderzijds als camouflagetechniek. McAulay et al. behandelen beide aspecten.

Camouflage

McAulay et al. splitsen visuele impact op in twee aspecten: zichtbaarheid en opvallendheid. "Zichtbaarheid" wordt gedefinieerd als de mogelijkheid dat de toeschouwer het object ziet wanneer hij erop gewezen wordt. "Opvallendheid" is een eigenschap van het object waardoor het door elke toeschouwer spontaan zal opgemerkt worden.
De mate van opvallendheid zal bepaald worden ten opzichte van de achtergrond, en zal afhangen van het helderheids- en kleurcontrast tussen het object en deze achtergrond. In theorie kan het object zelfs onzichtbaar gemaakt worden. Een object dat enkele boogseconden van het gezichtsveld inneemt wordt onzichtbaar wanneer de verhouding (Lo - La)/(Lo + La) kleiner wordt dan 0,001 (waarbij Lo en La de helderheid van het object respectievelijk de achtergrond voorstellen).

In de praktijk kan de opvallendheid zeker op grote afstand sterk gereduceerd worden door aangepast kleurgebruik. Het gebruikte kleurengamma moet dan gekozen worden uit het kleurenpalet van de achtergrond tegen dewelke de turbine gezien zal worden. De kleur van de mast moet lichter worden naar boven toe, waar de mast hoofdzakelijk tegen de hemel gezien zal worden. Wanneer de kleuren in een min of meer horizontaal patroon geschilderd worden, zal de voet van de mast minder uit de omgeving springen. McAulay et al. experimenteerden uitgebreid met kleurschema's. De camouflerende varianten bestaan steeds uit een kleurschema dat onderaan donker is en lichter wordt naar boven toe. De gradaties worden gerealiseerd als een uniforme gradiënt, als een aantal horizontale ringen of blokken, of door het toepassen van patronen die van ver vervagend werken maar van nabij vooral als decoratief ervaren worden. (fig. 76) De variant met groene horizontale ringen wordt door de Duitse firma Enercon standaard geleverd. (fig. 77) Uit het onderzoek blijkt dat deze camouflagevarianten van op afstand en bij minder goede weersomstandigheden een verzachtend effect hebben. Bij betere weersomstandigheden en van dichtere afstand gezien kunnen sommige patronen de mast juist opvallender maken. Wanneer de als decoratief bedoelde patronen door de voorbijgangers gewaardeerd worden zal dat echter geen bezwaren opleveren. Camouflageschildering werd tot nu toe voornamelijk voor militaire doelen gebruikt. Camouflagetechnieken voor militaire vloten bestaan hoofdzakelijk uit het gebruik van een speciaal uitgebalanceerde grijze verfsoort, vaak in combinatie met geschilderde horizontale patronen die de golven moeten imiteren. De turbines van het experimentele offshore-windpark Tunø Knob werden in afwijking van de Deense traditie in standaard NATO navy grey geschilderd. Krohn omschrijft het effect als volgt: "The result is that even a slight amount of haze makes the turbines disappear completely when viewed from the shore."
Hoewel Gipe minder optimistisch is over het potentiële effect van camouflage, vindt hij toch dat alles in het werk gesteld moet worden om contrastverhoging ten opzichte van de achtergrond te vermijden. Hij stelt een okerkleur voor in droge omgevingen, en lichtgrijs in gematigde klimaten.

Symbolisch en artistiek

De tweede benadering doet geen poging om de windturbines te verdoezelen of te camoufleren, maar probeert integendeel de eigenheid en het sculpturale van het windturbinepark in het landschap te accentueren. Daarbij speelt de symboliek van transparante energieleverancier ook een belangrijke rol.
Stanton verwoordt haar standpunt als volgt: "The colour of a turbine should relate to the distinct cultural characteristics of a landscape to appear as a positive element." Zij vindt dat windturbines in principe helder wit moeten zijn. Dat is enerzijds een eerlijke erkenning dat windturbines niet kunnen verborgen worden. Daarnaast wordt wit geassocieerd met zuiverheid en neutraliteit.
McAulay et al. probeerden ook enkele meer artistiek gerichte kleurstellingen uit. Eén daarvan geeft aan elk van de turbines van een windpark een andere grijstint. De bedoeling is de massa van het windpark enigszins in stukken te breken. Nochtans wordt deze testcase negatief geëvalueerd wegens de verwarring die ontstaat in verband met diepte- en schaduwwerking.
In het Nederlandse Eemmeerdijk staan negentien 1 MW-turbines in een regelmatige rijopstelling. Een plaatselijke kunstenaar liet de masten van de turbines in verlopende pasteltinten schilderen. Er ontstaat op die wijze een land-artproject dat zich op genuanceerde wijze op de omgeving superponeert. (fig. 15) Het windpark van Oosterbierum bestaat uit witte turbines met donkerrode mastvoet, waarbij de hoeveelheid rood toeneemt van de ene hoek van het raster naar de andere. De verzachtende kleur die de wortel aanneemt ten opzichte van de achtergrond wordt hier gecombineerd met een vorm van decoratie. (fig. 78) Naast dit soort van kleurexperimenten worden windturbines soms ook van decoratieve kleurtoetsen en patronen voorzien. Deze hebben meestal vooral effect wanneer men vlakbij de turbine staat, en beïnvloeden dus nauwelijks de relatie van het windpark met het landschap. (fig. 21)

Masttype

Van op afstand gezien zal de mast een dominante visuele positie innemen ten opzichte van de andere onderdelen van de turbine. Dit wordt vooral veroorzaakt wegens zijn verticaliteit, kleur en helderheid die contrasteren met de achtergrond. McAulay et al. stellen: "The visibility depends mainly on contrast with the sky and to a lesser extent on the recognisability of the turbine itself. The straight sides of the mast seem at first glance to be the most prominent feature. If the eye can identify a mast, then picking out the nacelle and blades becomes a simple and instinctive operation."
Zoals eerder vermeld zijn er verschillende constructietypes mogelijk voor windturbinemasten. Anno 2001

blijven er twee courante constructiewijzen gebruikelijk, namelijk de stalen buismast en de (eveneens stalen) vakwerkmast. De keuze tussen deze twee types kan een compleet verschillende visuele verhouding van het windpark tot het landschap tot gevolg hebben. In die zin is het opmerkelijk hoe weinig er gepubliceerd is over welke mast in welke situatie aangewezen zou zijn.
In de praktijk is het zo dat de windturbinebouw in de Westerse landen tegenwoordig zo goed als volledig door stalen buismasten gedomineerd wordt, volgens Krohn "for aesthetic reasons". Er is een tendens om de zeer hoge turbines weer wel van een vakwerkmast te voorzien, voornamelijk omwille van constructieproblemen. Een voorbeeld is de 117 m hoge mast voor de 1,75 MW-turbine die eind 2000 in het Duitse Siegen werd gebouwd. Ook windturbines die in ontwikkelingslanden worden opgetrokken, worden meestal wel van vakwerkmasten voorzien, dit omwille van transportproblemen en de vermoedelijk goedkopere constructie die door plaatselijke arbeidskrachten kan gebeuren.
De studie van Planungsgruppe Grün in opdracht van vakwerkfabrikant SeeBA GmbH, geeft een aantal visuele verschillen tussen buis- en vakwerkmasten.
Positief aan buismasten vinden zij de slankheid van het onderste deel. Daartegenover staat de massiviteit van de toren die het industriële karakter van het bouwwerk versterkt. Vakwerkmasten wekken door hun brede voet de indruk van een groter ruimtebeslag. De transparante verschijning van de vakwerkmast zou dit effect echter compenseren.
Op grote afstand zou een goed geconcipieerde vakwerkconstructie zich visueel oplossen in het landschap. (fig. 79) De auteurs stellen dat dit effect pas bekomen wordt door toepassing van een constructie met weinig dwarsverbindingen, waarbij het materiaal verzinkt is.
Ook de omgeving zou een rol kunnen spelen bij de keuze van de mast. Vakwerkmasten zouden volgens de auteurs de voorkeur moeten genieten in een gebied dat reeds voorbelast is met gelijkaardige constructies, in het bijzonder met hoogspanningsmasten. Ook in industrieel gebied vinden zij dat vakwerkconstructies goed aansluiten bij de omgeving.
In niet-voorbelaste landschappen vinden de auteurs het belangrijk of de masten eerder van ver dan van nabij zullen waargenomen worden. Wegens de transparantie van de constructie zou een zekere gewenste onopvallendheid in het landschap eerder bekomen worden door toepassing van vakwerkmasten. Wanneer de turbine ook van dichtbij zal benaderd worden, zou een buismast de voorkeur genieten; dit voornamelijk vanwege de slankere voet en het kleinere ruimtebeslag. De auteurs vinden echter dat bij grote windturbines het effect op grote afstand sowieso zwaarder zal doorwegen.
Vakwerkmasten roepen bij het publiek echter ook reacties op die eerder van symbolische aard zijn dan van visuele. De associatie van de vakwerktoren met de bestaande hoogspanningsmasten kan negatief werken. Hoogspanningsmasten zijn namelijk hét symbool geworden van technologische infrastructuur die zich een eigen weg baant door het landschap, zonder enige rekening te houden met de reeds aanwezige eigenschappen van de omgeving. In die zin worden hoogspanningsmasten ook wel als symbolisch beschouwd voor de niet-duurzame industriële revolutie, een tijdperk dat nogal wat mensen langzamerhand als afgesloten willen beschouwen. De gesloten buismast past hier dan eerder in de symboliek van duurzame hightech waarmee een windturbine eerder geassocieerd wordt.
Langs de andere kant zijn vakwerkmasten inderdaad reeds vertrouwde elementen in het cultuurlandschap. Bijkomende vakwerkmasten zullen dan ook gemakkelijk aanvaard worden, aangezien er geen fundamenteel nieuwe scène wordt gecreëerd. Het is natuurlijk de vraag in hoeverre deze redenering opgaat voor niet-voorbelaste landschappen.
Uiteindelijk dient nog opgemerkt dat de vakwerkmasten die tegenwoordig worden gebruikt voor windturbines, vaak heel wat slanker en gestroomlijnder geconcipieerd zijn dan de klassieke hoogspanningspylonen, zoals in het geval van het Marokkaanse windpark dat in 2000 bij Tetouan werd gerealiseerd. (fig. 80)
Het is dan ook niet helemaal duidelijk of de discussie over het al dan niet gebruiken van vakwerkmasten in West-Europa effectief gesloten is, of eventueel opnieuw zou kunnen oplaaien.

De solitaire turbine

Het grootste deel van de windturbines in de wereld zijn alleenstaand. Nielsen meldt dat de meeste turbines die rond 1980 in Denemarken als gevolg van de stimulerende overheidsmaatregelen werden opgericht, solitair waren. In 1995 ging het daar over een drieduizendtal molens. Ook in de Verenigde Staten (vooral Californië) staan voornamelijk solitaire molens. Het plannen van windparken is dan ook een betrekkelijk jonge strategie. In 1982 werden de eerste windparken opgericht in Californië, Denemarken volgde in 1983, België en Nederland in 1986.
Typisch voor de solitaire turbine is dat ze steeds bij een bepaalde nederzetting hoort. Deze nederzetting kan een boerderij, bedrijf, woning of dorp zijn. In het verre verleden hadden zeer veel dorpen in de Lage Landen hun eigen dorpsmolen.
Over het algemeen zal de solitaire molen hoofdzakelijk of zelfs uitsluitend produceren voor de nederzetting waar ze mee verbonden is. In veel gevallen (namelijk overal waar dit economisch rendabel is) zal de molen toch aan het elektriciteitsnet gekoppeld worden en is de plaatsing van de turbine vlakbij de eindverbruiker dus eerder van symbolische en praktische (grondbezit) aard, en niet omdat het echt voordeliger is.
De meeste solitaire molens zijn kleinere types die bedoeld waren om in de elektriciteitsvoorziening van een landbouwbedrijf te voorzien. Dat het toelaten van dit soort kleinere molens tot een niet door iedereen geapprecieerde wildgroei kan leiden, werd duidelijk in het Groningse voorbeeld (zie eerder). Ook in de Vlaamse Omzendbrief werd voor solitaire turbines in landbouwgebied vastgehouden aan deze enge opvatting: als vuistregel wordt gesteld dat minstens 50% van de opbrengst voor eigen gebruik moet dienen.
In Denemarken en Nederland is de strategie achter het plaatsen van solitaire windturbines bij landbouwbedrijven in de jaren 1990 grondig gewijzigd. Het gaat hier tegenwoordig om grote en dure turbines, die niet meer vlakbij de boerderij staan. (fig. 63) De landbouwer gaat meestal een serieuze lening aan en verkoopt de opbrengst van de turbine met winst aan het elektriciteitsnet. Windenergie wordt hier als een extra oogst gezien.
Het is duidelijk dat de functionele en visuele band met het landbouwbedrijf in dat geval nogal diffuus wordt. Daarbij is wildgroei bij dergelijke grote molens nog veel meer te vrezen. In Denemarken worden zulke initiatieven van verschillende landbouwers nu verplicht gegroepeerd in clusters van minimaal drie turbines. Tussen de clusters geldt een aan te houden onderlinge afstand van minimum 2,5 km.
Naast boerderijen zijn de laatste jaren nogal wat industriële bedrijven overgegaan tot het plaatsen van een windturbine op hun domein. Vaak kan dit interessante publiciteit betekenen, zeker wanneer aangetoond kan worden dat de windturbine het volledige elektriciteitsverbruik van het bedrijf in kwestie dekt. Eigenlijk wordt de geproduceerde stroom dan gewoon aan het net geleverd. De meeste windturbinefabrikanten hebben zelf een turbine die het bedrijf van stroom voorziet. (fig. 64) In België was er anno 2000 één voorbeeld, namelijk de (koel)magazijnen van Colruyt. Er zijn plannen om te Eeklo een windturbine aan het lokale sportstadion, dat een belangrijke elektriciteitsverbruiker is, te koppelen.
Een interessante toepassing van de solitaire turbine is het concept van de "dorpsmolen". Eén grote windturbine zal in veel gevallen voldoende zijn om een klein dorp volledig van stroom te voorzien. Er kan dan bijvoorbeeld een coöperatieve structuur opgezet worden, waardoor bewoners mee profiteren van de winst die gemaakt wordt en dus hun "groene" elektriciteit goedkoper krijgen dan de klassieke elektriciteit voorheen. Op die manier wordt een stevig maatschappelijk draagvlak gecreëerd.
Visueel kan een windturbine die in de buurt van een dorpskern gesitueerd is als baken functioneren. Een landschapsbeeld waarin elk dorp herkenbaar is aan zijn windmolen, in plaats van aan zijn kerktoren is niet geheel denkbeeldig, en kwam in vorige eeuwen overigens zeer vaak voor. Het zou in elk geval symbolisch kunnen zijn voor een hoogtechnologische, maar toch ecologisch bewuste (en tevens geseculariseerde) maatschappij. Een voorbeeld van een dorpsmolen vinden we terug in het Friese plaatsje Deersum. Ook de Deense Tvindmolen is op coöperatieve basis gebouwd en voorziet een scholengemeenschap van stroom.

Cluster

Clustervorming is vooral interessant in een gebied waar verschillende solitaire turbines gepland zijn. Dat kan het geval zijn omdat verschillende grondeigenaars elk hun turbine willen. Ook is het mogelijk dat men een lokale nederzetting van windstroom wil voorzien, maar dat één turbine in onvoldoende vermogen kan voorzien. Een andere reden is dat één turbine met voldoende vermogen van te ver zichtbaar zou zijn. Verschillende kleinere turbines kunnen dan een oplossing bieden.
Het idee achter clustervorming is dat men wildgroei van solitaire turbines in het landschap wil vermijden. De cluster wordt in één keer gepland, moet een coherent geheel vormen en kan met meer zorg in het landschap ingeplant worden, rekening houdend met andere clusters. Zoals gezegd is het in Denemarken tegenwoordig niet meer toegelaten om op één site minder dan drie turbines tegelijk te plaatsen.
Veel van de aandachtspunten die bij een windturbinepark van belang zijn, gelden ook voor clusters (zie verderop). Specifiek voor clusters stelt Nielsen dat de turbines zo dicht mogelijk bij elkaar moeten worden geplaatst om een soliede, coherente compositie te bereiken die voorkomen en autoriteit heeft. Nielsen neemt een cluster van vier molens op een rij in het Deense Klinkby als voorbeeld. (fig. 65) Met een rotordiameter van 27 m zijn deze slechts 100 m van elkaar geplaatst. De cluster is gelokaliseerd op de rug van een flauwe heuvel, in landbouwgebied en niet in de nabijheid van een hoeve.
Hasse en Schwahn vinden, in afwijking van Nielsen, dat een cluster steeds uit een oneven aantal turbines zou moeten bestaan. Arkesteijn et al. spreken dan weer hun appreciatie uit over een specifieke cluster die eveneens uit vier turbines bestaat.
Clusters zijn bijvoorbeeld ideale plaatsingsstructuren in industriegebieden, waar het eventueel mogelijk is dat elke turbine eigendom is van een ander bedrijf. In landbouwgebied kunnen clusters gevormd worden met turbines van verschillende boeren-eigenaars. Gemeenten kunnen een cluster inplanten als meer vermogend alternatief voor de "dorpsmolen".

Windpark

Een windpark wordt in het Engels ook wel betiteld als "wind farm" en "wind power plant". In tegenstelling tot de twee vorige opstellingen zijn windparken grootschalige concentraties van turbines die bedoeld zijn om op industriële wijze stroom te produceren. Ze worden over het algemeen dan ook door gespecialiseerde projectontwikkelaars of door de energiebedrijven zelf aangelegd.
Voorlopers van deze windenergieparken waren (en zijn deels nog) terug te vinden op de hoogvlakten van Lassithi te Kreta (waar de molens irrigatiewater oppompten) (fig. 66) en op verschillende polderdijken in Nederland, zoals bijvoorbeeld de negentien nog steeds operationeel zijnde molens van Kinderdijk.
Zoals gezegd begon men in 1982 in Californië met de aanleg van de eerste moderne "wind farm", in 1983 gevolgd door Denemarken (Fanø). In 1986 volgde België met de oostelijke strekdam te Zeebrugge. De "proefwindcentrale" in het Friese Oosterbierum werd ook in 1986 gerealiseerd. Groot-Brittannië, Duitsland, Zweden en Spanje volgden. In 2000 werden verschillende windparken gerealiseerd in ontwikkelingslanden.
Een windpark biedt het voordeel dat een te realiseren vermogen op een beperkte oppervlakte geconcentreerd wordt, zodat andere gebieden windturbinevrij kunnen blijven. Daarbij is het zo dat goede windlocaties op die manier optimaal benut kunnen worden, terwijl in minder windrijke gebieden dan geen windturbines worden geplaatst.
Een belangrijke hinderpaal, zeker toch in België, is dat potentiële locaties waar een groot aaneengesloten uniform open en windrijk gebied zonder bewoning voorkomt schaars zijn. Tegenwoordig wordt voor de realisatie van grootschalige windparken voornamelijk naar de zee gekeken. Hoewel daar op het eerste gezicht plaats genoeg is, stuit dit toch op een aantal ecologische en maatschappelijke bezwaren zoals verder zal blijken.
Een ander nadeel van grootschalige windparken is dat een deel van de transparantie en decentralisatie van de elektriciteitsproductie die de toepassing van windenergie mogelijk zou maken, geneutraliseerd wordt. Het gaat hier, net zoals bij de klassieke elektriciteitscentrales, om een groot bedrijf dat ongevraagd een productie-eenheid gaat inplanten op een plaats die voor hen geschikt lijkt. Participatie van de lokale bewoners is zo goed als uitgesloten, en NIMBY-effecten en andere vormen van maatschappelijke weerstand zullen de kop opsteken. Het begrip vanuit de bevolking voor de voordelen van duurzame energie-opwekking wordt hier niet door gestimuleerd. Eventueel kan dit negatieve maatschappelijke gevolg beperkt worden door ook de grote windparken een coöperatieve aandeelhoudersstructuur te geven.

Vormgeving van windparken

Volgens Nielsen zou de verschijningsvorm van een windpark eenvoudig en logisch moeten zijn, dit om visuele verwarring te vermijden en het antropogene karakter van de windturbines te onderlijnen. Architecturale principes als orde en herhaling zouden moeten toegepast worden om door middel van lijnen, perspectieven en ruimtes tot een landschappelijke compositie te komen.
Windturbines in een open vlak landschap gesitueerd kunnen samen perspectieven vormen die diepten en afstanden in het landschap zichtbaar maken. Wanneer een geometrisch patroon toegepast wordt zullen deze ruimtelijke perspectieven helderder naar voren komen. Belangrijk is dat de turbines dicht genoeg bij elkaar staan zodat ze als één systeem kunnen worden waargenomen.
Arkesteijn et al. merken op dat geometrische patronen maar zin hebben als ze ook van op grote afstand duidelijk herkenbaar zijn. Bij rasteropstellingen en dubbele rijen is dit vaak niet het geval.
De meeste windparkconfiguraties zijn volgens een al dan niet regelmatig raster- of lijnpatroon vormgegeven. Daarnaast zijn er ook een aantal meer experimentele (en meestal niet uitgevoerde) landschapsarchitectuurprojecten.

Raster

Raster- of gelijkaardige configuraties zullen in het algemeen het meest geschikt zijn wanneer men het windpark superponeert in een bestaand grootschalig open landschap. Een "inpassende" benadering lijkt moeilijk verenigbaar met het rasterpatroon.
Regelmatige geometrische rasterpatronen worden vaak toegepast in grootschalige landschappen die een hoge graad van ordening en kunstmatigheid vertonen, zoals bijvoorbeeld de Nederlandse polders.
Nielsen bespreekt in zijn boek het rastervormige park van Vedersø Kær. (fig. 67) Dit is samengesteld uit zevenentwintig 225 kW-turbines en is gelegen in een lichte natuurlijke kom, bij de samenvloeiing van twee kanalen. Eén van de assen van het raster volgt het kanaal. Vanaf de meeste wegen in de buurt zijn de vijf rijen turbines duidelijk waarneembaar. Nielsen geeft Vedersø Kær als voorbeeld van hoe een rasterpatroon toch kan aansluiten bij het bestaande landschap.
Vooral in het Verenigd Koninkrijk is het gebruikelijk om windparken in meer natuurlijke omgevingen te situeren. Vaak wordt dan een niet-regelmatig patroon gekozen, waarbij de afstanden tussen de turbines variëren, en (in heuvelachtig terrein) de masthoogten vaak gereduceerd worden zodat de turbines meestal onder de horizon blijven.
Het reeds vermelde windpark te Carno (Wales) bestaat uit zesenvijftig 600 kW-turbines met verlaagde ashoogte. De locatie is een heuvelachtig moerasgebied. Fabrikant Bonus beschrijft de schikking als volgt: "56 turbines in een irregular pattern with several groups and rows, typical spacing 6 rotor diameters ... The result is a windfarm which can hardly be seen from the inhabited valleys surrounding the site. However, once you venture up the access road, the sheer magnitude of the project is clearly revealed."
Het windpark Hagshaw Hill (Schotland) is volgens een vergelijkbaar principe opgezet. (fig. 68) Het is gelegen op een moerassige heuveltop en bestaat uit "26 turbines in an irregular pattern with two main groups, typical spacing 3 rotor diameters."
De Schotse landschapsarchitecte Stanton is dit soort configuraties niet echt genegen. Zij stelt in het algemeen: "The spacing of turbines should be regular to give a consistent and repetitive image...". Wel stelt ook zij dat grote windparken (ze heeft het over meer dan zeventig turbines) minder dominant zullen zijn wanneer ze opgesplitst worden in verschillende visueel begrijpbare eenheden.
Gipe drukt er dan weer op dat turbines ook niet te dicht bij elkaar geplaatst mogen worden "to avoid the dense visual clutter typical of California's wind turbine landscapes". Een dicht woud van windturbines wordt volgens hem niet geapprecieerd door het publiek. In concreto gaat het over de turbines te San Gorgonio die zo'n twee en een halve rotordiameter van elkaar staan en ook door Nielsen "scary" gevonden worden. Naast deze esthetische beschouwingen blijven de regels die eerder werden vermeld in verband met het parkeffect en aanvaringsrisico voor vogels uiteraard gelden.
In het algemeen zullen grootschalige rasteropstellingen vooral in dunbevolkt landbouwgebied of uitgestrekt onbebouwd gebied (zoals de Schotse Hooglanden) gesitueerd kunnen worden.

Lijnvorm

Lijnvormige windparken worden meestal in aansluiting met bestaande lijnvormige structuren in het landschap opgezet. Dit gebeurt vaak vanuit de "inpassingsfilosofie". In Nederland volgen lijnvormige configuraties meestal dijken, kanalen, spoorwegen en autosnelwegen. In Spanje bijvoorbeeld worden vaak heuvel- en bergkammen als gidslijn gebruikt, voornamelijk vanwege de goede windcondities. In Denemarken zijn er verschillende projecten te vinden, bestaande uit enkele of dubbele rijen die zich op een vrij onafhankelijke manier opstellen ten opzichte van de omgeving.
Een belangrijk voordeel van een rij is de visuele coherentie die vanuit elke invalshoek duidelijk waarneembaar is. Een rij kan de leesbaarheid van het landschap vergroten wanneer ze een reeds aanwezig lineair element volgt. Dit is vooral te realiseren door middel van een regelmatige, rechte structuur. Gebogen lijnen moeten volgens Nielsen met grote omzichtigheid gebruikt worden, omdat ze moeilijk te onderscheiden zijn van op grote afstand. Onregelmatigheden in de samenstelling van de rij kunnen bepaalde eigenschappen van het reliëf nuanceren of versterken. Andersom is het ook mogelijk om rijen dwars op lineaire elementen te plaatsen en aldus een compleet nieuwe compositie in het landschapsbeeld te brengen.
De Deense voorbeelden, door Nielsen besproken, zijn duidelijk minder streng geometrisch bepaald dan de Nederlandse voorbeelden zoals die door Bouwmeester en Pattist naar voren worden gebracht.
De Nederlandse voorbeelden zijn meestal langs dijken gelokaliseerd. Ze zijn zeer regelmatig gespatieerd en volgen nauwgezet de vooraf bepaalde lijn, zoals bijvoorbeeld de stormvloedkering van de Oosterschelde. (fig. 58) Andere lijnopstellingen zijn op vrij saaie wijze langs de perceelsrand van een akker gesitueerd. (fig. 56)
Onder de Deense voorbeelden bevinden zich meer spitsvondige gevallen, zoals het reeds genoemde park te Kyndby. (fig. 52) Hier krijgt de lijnopstelling langs een weg plots een knik in de richting van de zee. De lichte variatie in de spatiëring interfereert met het natuurlijke reliëf. Ook het vermelde park dat te Ebeltoft de ferryhaven afbakent (fig. 53) of de gebogen lijn in zee die te Grená Havn de ondiepten voor de schepen aanwijst zijn creatieve lijnvormige realisaties. (fig. 54)
De manier waarop men in Nederland vaak omgaat met het idee van de rijopstelling is in sommige dichtbevolkte gebieden vermoedelijk de enige manier om toch grootschalige windparken te realiseren. Het windpark dat anno 2001 te Jabbeke-Oudenburg langs de A10 en A18 gepland is, volgt duidelijk dezelfde strategie. Nochtans kreeg deze aanpak ook in Nederland heel wat kritiek te verwerken, onder andere omdat de overheidsdoelstellingen op deze manier moeilijk gehaald kunnen worden. Het lijkt er echter op dat men in de praktijk op hetzelfde elan zal voortgaan.

Kleur, verlichting

Een van de elementen waar de turbinebouwer zo goed als volledig willekeurig kan handelen zonder dat het rendement (technisch en financieel) erdoor beïnvloed wordt, is kleur en verlichting.
Nochtans stelt Nielsen vast dat de Deense turbines steeds uniform geverfd zijn en dat wel in de kleuren RAL 9010 (zuiver wit), RAL 9002 (grijswit) of RAL 7035 (bleekgrijs). Volgens deze auteur lijken elk vandeze kleuren wit bij zonnig weer, en worden de twee grijsvarianten als bleekgrijs waargenomen bij overtrokken atmosfeer.
Deze beschrijving klopt echter enkel bij het beschouwen van de Deense situatie na 1986. De eerste modellen van de Deense fabrikant Bonus, daterend uit de eerste helft van de jaren 1980, werden bijvoorbeeld gekenmerkt door witte rotorbladen met groene tippen, en een gegalvaniseerde toren. De 1098 Deense Micon-turbines die tussen 1983 en 1986 in San Gorgonio werden geplaatst hebben grijze masten en witte wieken. De, steeds Deense, Nordtank 55kW/16m had een zelfde kleurpatroon, maar deze keer met rode wiektippen. (fig. 20) Het is onduidelijk waarom juist deze kleurpatronen gekozen werden. Wel is het meer dan waarschijnlijk dat dit een technische, eerder dan een esthetische reden had. Galvanisatie is een voor de hand liggende en goedkope beschermingstechniek voor stalen buizen. Vermoedelijk was het plastic dat voor de wieken gebruikt werd van nature wit. De gekleurde wiektippen werden verondersteld de rotorbladen opvallender te maken voor aanvliegende vogels. Krohn meldt daarover: "Red tipped rotor blades have disappeared completely from the market since then, after it was discovered that birds do not fly into the rotors anyway."
In elk geval is Nielsen niet enthousiast over vorm en kleur van de genoemde Nordtank-machines, zoals zal blijken in het onderdeel over proporties en architectuur. Wat betreft het thema van de gegalvaniseerde toren schrijft Stanton dat ze die afraadt omdat "they seem more technically primitive," en door het publiek geassocieerd worden met industriële structuren.
In Nederland, waar men ook reeds vroeg een eigen productiecapaciteit en afzetmarkt had, lijkt men wat meer geëxperimenteerd te hebben. Nochtans is de Deense uniformering van de laatste jaren ook hier de toon aan het zetten.
Enkele voorbeelden: de zeven 250 kW-driewiekers bij Enkhuizen hebben wit als basiskleur, de gondel is blauw met uitzondering van een rode bol op de neus, en de wiektippen zijn ook rood; het geheel geeft een speelse verschijning maar zou afhankelijk van de omstandigheden als weinig sereen kunnen beoordeeld worden. (fig. 21) In de experimentele "nearshore"-cluster van vier 500 kW-tweewiekers in het IJsselmeer nabij Medemblik is elke mast opvallend rood-wit gestreept, de wieken en gondel zijn wit en de "neus" rood. Vermoedelijk zijn veiligheidsoverwegingen in verband met scheepvaart doorslaggevend geweest in de keuze van de kleur. Het is ook hier mogelijk dat overwegingen in verband met gevaar voor de avifauna meespeelden. (fig. 22)
De twaalf in rasterpatroon opgestelde 500 kW-driewiekers bij Oosterbierum zijn wit met een rode mastvoet. De rood geschilderde oppervlakte neemt toe van de ene uithoek van het raster naar de andere. (fig. 78)

De negentien in 1998 opgerichte 1 MW-turbines bij Eemmeerdijk die we reeds vermeldden als een voorbeeld van de laatste generatie tweewiekerwindparken, werden door een kunstenaar onder handen genomen. (fig. 15) In Duurzame Energie lezen we: "Alle 19 masten hebben een andere kleur. Mary Fontaine, beeldend kunstenaar uit Almere, heeft een ontwerp gemaakt in een bij elkaar passende reeks van kleuren op basis van kleurkarakteristieken van de omgeving." We behandelen deze laatste twee gevallen uitgebreider in het hoofdstuk over landschappen.
Het is uiteraard ook mogelijk om zuiver decoratief te werk te gaan los van de relatie tot de omgeving. Op de webpagina van de coöperatieve windparkuitbater Kennemerwind lezen we: "Ter gelegenheid van de Open Dag Duurzame Energie begin juni 1999, werd "De Monnik" geadopteerd door kinderen van de Montessorischool te Heerhugowaard in het kader van een langlopend energieproject op die school. De kinderen beschilderden de turbinemast naar eigen ontwerp, onder leiding van kunstenaar Jaap Borgers uit Schoorl." Het is typisch voor een windcoöperatie dat het esthetische aan een educatief aspect wordt gekoppeld.
Het Duitse bedrijf Enercon levert al jaren al zijn turbines standaard in het wit waarbij de onderste meters van de mast met groene banden beschilderd zijn. Naar boven toe worden de banden lichter en gaan ze geleidelijk over in het wit van de mast. De bedoeling is het contrast tussen de toren en de grond te verzachten, en zo de visuele perceptie van de molen in het landschap te beïnvloeden.
Ook in Duitsland werd wel wat geëxperimenteerd. Een voorbeeld van een zuiver decoratief project verscheen in 1999 in het septembernummer van het magazine van de European Wind Energy Association. In het windpark van Wilmersdorf werd een 1 MW-turbine voorzien van knalgele bladen, een bruine gondel en een toren die een gradiënt van donkergroen aan de voet naar grasgroen bovenaan vertoont. Dat zijn de kleuren van het landbouwlandschap in de streek. Het concept is dat van een gestileerde, honderd meter hoge zonnebloem. (fig. 23)
In 1999 liet het Britse Renewable Energy Enquiries Bureau een studie uitvoeren, getiteld The influence of Colour on the Aesthetics of Wind Turbine Generators en handelend over hoe kleuren kunnen bijdragen aan de waarneming van de windmolen in het landschap.
We kunnen besluiten dat afwijkende kleuren tegenwoordig om drie redenen worden aangebracht. Daarbij gaan we ervan uit dat de grijswitte varianten het vaakst worden aangehouden aangezien deze door bijna alle fabrikanten standaard worden aangeboden.
De eerste reden is een signaalfunctie. Die wordt bekomen door voornamelijk de wiektippen in felle kleuren uit te voeren. Dit kan vooral nuttig zijn in gebieden waar de kans bestaat dat water- of luchtverkeer in de buurt passeert.

Een tweede mogelijke reden kan decoratief van aard zijn. Dit werd nog niet vaak toegepast. Wanneer met kleur gedecoreerd wordt, moet er wel zorg voor gedragen worden dat de omgeving dergelijke ingrepen toestaat. Decoratie kan compleet tegengestelde effecten teweegbrengen als die beoogd door de derde optie. Er kan gesteld worden dat de meeste turbines al in zekere zin gedecoreerd werden met de merknaam van de fabrikant of uitbater op de gondel, een praktijk die door Stanton omwille van esthetische redenen wordt afgeraden.
Die derde optie, die overigens ook aan de basis ligt van de standaardkleuren is het beïnvloeden van de visuele perceptie wanneer de turbine in zijn omgeving wordt gezien. Dit thema behandelen we uitgebreid in een volgend hoofdstuk.
Nachtelijke signalisatie voor vliegverkeer wordt gerealiseerd met een baken bestaande uit twee vaste of knipperende rode lampen. Naar het publiek toe kan dit soort signalisatie wel opnieuw het industrieel-technisch imago van de windturbine cultiveren.
Voor de volledigheid melden we nog dat nogal wat nieuwe turbines in de Verenigde Staten van zwarte bladen voorzien worden om minder last te hebben van ijsafzetting tijdens de vaak strenge winters in het Amerikaanse binnenland.
Rodts suggereert: "Om de molens 's nachts meer zichtbaar te maken voor trekvogels, zou elke wiek kunnen uitgerust worden met een aantal lichten (2 tot 3) zodat de turbines, als gevolg van de draaiende beweging van de rotor, op een lichtgevende cirkel gaan gelijken." Feenstra deelt deze visie echter niet helemaal: "... blijkt dat verlichting op vogels desoriënterend kan werken. Vogels reageren op de lichtbron alsof het een uitweg uit een duistere ruimte vormt. In andere gevallen mijden de vogels een verlicht obstakel. Daar waar verlichting noodzakelijk is, kan het vervangen van de witte lichtbron door een rode het aantal slachtoffers met 80% terugbrengen." Ook Everaert spreekt in dit verband van het "vuurtoreneffect", dat doorgaans een nefaste wer-ing zou hebben op vogels.

Proporties en architectuur

Na elke component afzonderlijk beschouwd te hebben, kunnen we in een volgende fase de turbine in zijn geheel gaan bekijken.
Zoals reeds gezegd in het onderdeel over kleurgebruik, werd er in de beginfase van de industriële productie nauwelijks rekening gehouden met de esthetische vormgeving van de machine. Omstreeks 1985 veranderde die houding, en dat voornamelijk bij de grote Deense producenten. Er trad een zeker uniformering op in de types rotoren, masten en kleuren. Deze uniformering vertoonde tegelijk een neiging naar een steeds meer sculpturaal vormgegeven object. De conische buismast, smalle wieken en slanke gondel deden de windturbine steeds meer afwijken van de industriële staalconstructie met duidelijk te onderscheiden componenten, die de windturbine in het begin van de jaren 1980 nog was. In de jaren 1990 namen enkele fabrikanten gerenommeerde designers onder de arm om hun nieuwere modellen visueel te stroomlijnen. De verhoudingen tussen de verschillende componenten zijn belangrijk in de appreciatie van de windturbine. Sommige experimentele en vroege modellen waren vrij disproportioneel. Als voorbeeld kunnen we de 2 MW-turbine Tjæreborgmøllen vermelden. Deze machine staat op een betonnen, 60 m hoge, vuurtorenachtige mast met een minimumdiameter van 5 m. De gondel is gemiddeld 15 m lang en bijna 7 m hoog en domineert als een enorme kast het zicht. De neus van de rotor is even gigantisch, terwijl de rotorbladen even slank zijn als die van tegenwoordige turbines. (fig. 24) Het industriële en weinig elegante karakter wordt nog benadrukt door de ramen en het buizenwerk dat een afrastering moet vormen voor personeel en bezoekers.
De reeds genoemde Nordtank 55kW/16m-molens uit 1981 waren technisch een hele stap vooruit. (fig. 20) In esthetisch opzicht kon er wel nog wat aan gewerkt worden, zoals blijkt uit het commentaar van Nielsen. Wat het eerst in het oog springt bij deze turbines is hun mast, die opgebouwd is uit buisstukken van verschillende diameter. Dit soort buismast ziet er heel wat minder gestroomlijnd uit dan de conische types van tegenwoordig. Verder lijkt de mast hoog en breed voor de ranke propeller.
Over de Vestas 400kW/34.8m (fig. 25), met vrij rechthoekige gondel en cilindrische mast uit 1989 schrijft dezelfde auteur: "The design of the wind turbines seems to lack clarity, and the nacelle appears architecturally unconnected with the otherwise very curved components of the wind turbine."
Stanton geeft richtlijnen in verband met proporties en design. We zullen de belangrijkste ervan hier opnoemen. Proporties van windturbines zouden esthetisch afgewogen moeten worden. De gondel en toren moeten eenvoudig en aërodynamisch lijken om een technisch competent beeld van een betrouwbaar werkende turbine over te brengen. Het plaatsen van functionele elementen zoals loopbruggen en anemometers langs de zijkant van de gondel reduceert zijn sculpturaal beeld. En: "A tapered tower can appear quite elegant in form, but if the connection to the nacelle is too narrow, its shape can appear weak and precarious."
De laatste jaren zijn de stalen masten alle conisch geworden, zonder trapvorm. Door het verdwijnen van beton als constructiemateriaal zijn ze gemiddeld ook wat slanker geworden. Aangezien de diameter van de mast afhangt van het moment waaraan weerstand moet geboden worden (en dus van de hoogte van de toren), en van de windvang, ziet het er niet naar uit dat er nog veel variatie zal optreden in de verhouding breedte-hoogte van de toren.

De grootte van de technische installaties is voor de hoogtoerentalgeneratoren niet evenredig met de rotordiameter en masthoogte toegenomen, zodat die in de loop der jaren wel wat aan slankheid gewonnen hebben. Nochtans steken de gondels nog steeds vele meters uit buiten de doorsnede van de mast.
Dat laatste geldt niet voor ringgeneratorturbines. De gondel is veel compacter, met uitzondering van de generator, die door zijn enorme omvang van ver zichtbaar is als een grote platte cilinder (diameter drie tot zes meter), en er vrij lomp uitziet ten opzichte van de slanke rotor waarop hij gemonteerd is.
Het quotiënt van ashoogte met rotordiameter is een belangrijk aspect in de vorm van de machines. Met het toenemen van de wieklengte daalt dit getal. Voor de grootste turbines die op zee worden geplaatst neigt deze factor naar 0,75 terwijl de kleinste molens op de markt (bijvoorbeeld de Enercon E12/30kW) tot een verhouding van 2,67 gaan. (fig. 61) Voor de gemiddelde turbines anno 2000 (200 tot 2000 kW) varieert dit doorgaans van 1 tot 1,5. Er moet nogmaals benadrukt worden dat de masthoogte voornamelijk bepaald wordt door de plaatselijke kwaliteit van de wind in combinatie met economische factoren, zoals uitgelegd in het onderdeel over de mast. Wanneer men de masthoogte om esthetische redenen aanpast, dan zal de opbrengst van de turbine hoe dan ook gereduceerd worden.
Wat betreft dit quotiënt, vermeldt het Streekplan Zeeland: "Er geldt een min of meer ideale verhouding tussen masthoogte (mh) en de rotordiameter (rd), te weten mh = 1,2 x rd (± 0,20). Onze voorkeur gaat uit naar het hanteren van deze verhouding." Het is echter onduidelijk waar deze "gulden snede" vandaan komt. Er valt op te merken dat zelfs al zou voor de meeste mensen deze waarde als ideaal beschouwd mogen worden, het dan nog niet interessant lijkt om daaraan vast te houden. Er zouden dan immers - in het geval de opbrengst beduidend afneemt - meer molens moeten geplaatst worden om een zelfde productie te waarborgen, iets wat ook uit landschapsesthetisch oogpunt meestal af te raden is.
Zoals gezegd besteden fabrikanten steeds meer aandacht aan de esthetische vormgeving van hun machines. In 2000 waren er twee turbines op de markt waarvan de vormgeving uitbesteed werd aan een bekende designer.
De eerste is de Nordtank 1,5 MW uit 1995 (die in 1999 werd opgeschaald tot de NEG Micon 2 MW), vormgegeven door Jacob Jensen Design. Het gaat hier om een molen met hoogtoerentalgenerator. Er zijn enkele opvallende afwijkingen van de conventionele Deense windturbine aanwezig. De toren is conisch tot een aantal meters onder de gondel, waarna de diameter weer verbreedt naar de gondel toe, hetgeen resulteert in een zeer elegante mast. De gondel is zeer gestroomlijnd en sluit naadloos aan op de toren. De rotor sluit eveneens naadloos aan op de gondel. Het geheel heeft een zelfde kleur en textuur. (fig. 26)
De tweede is de Enercon E-66, mede ontwikkeld door het architecten- en ingenieursbureau Norman Foster.


Deze machines zijn van het laagtoerentaltype, waarbij de omvangrijke, schijfvormige generator een opvallend element is. Foster nam de gondel grondig onder handen. Een druppelvormige kast omvat de generator volledig. Hoewel deze de elegantie van de rotor beter tot zijn recht laat komen, is een neveneffect dat de gondel veel omvangrijker wordt en nu ongeveer even lang is als die van een turbine met conventionele generator; en dit terwijl de grote breedte van de ringgenerator behouden blijft.
De ontwerpers zelf beschrijven hun creatie.

Verdere evolutie

Terwijl het "Deens concept" tot de standaard verheven is, staat het onderzoek nog niet stil. Hoewel het absoluut onduidelijk is of één van de experimentele windconversiesystemen ooit het commerciële stadium zal bereiken, is het wellicht nuttig om de belangrijkste toch even te vermelden. Indien er inderdaad een operationeel revolutionair systeem wordt ontwikkeld, dan is het goed mogelijk dat de mast met rotor een enkele reis naar het vakgebied van de industriële archeologie zal meemaken.

Radioactieve straling

In 1919 slaagde de Nieuw-Zeelandse fysicus Rutherford erin een atoom te splitsen. In 1939 stellen Hahn, Strassman en Meiner de mogelijkheid tot het produceren van warmte door kernsplitsing voor. In 1942 wordt de eerste experimentele nucleaire reactor gebouwd aan de Universiteit van Chicago, gevolgd door de eerste energieleverende reactor te Los Alamos (US). In 1954 wordt de eerste aan het elektriciteitsnet gekoppelde reactor operationeel te Obninsk (USSR). De eerste commerciële kerncentrale opende in 1956 te Calder Hall (UK).
Reeds in 1957 ontsnapt er radioactieve straling uit de Engelse centrale te Windscale (nu Sellafield); het officiële dodental ligt op negenendertig. In hetzelfde jaar kwam plutonium vrij te Kyshym (USSR). De zaak bleef onopgehelderd, maar dertig dorpen werden door de overheid van de kaart gegomd.
In 1979 gebeurt er een ongeluk in de kernreactor van Three Miles Island, Harrisburg (US) waarbij radioactieve dampen ontsnapten. In 1986 ontstond er een explosief lek in de centrale van Tsjernobyl (Oekraïne). Radioactieve wolken dreven over heel Europa. Eenendertig mensen vonden meteen de dood, duizenden vierkante kilometers bleven achter met een radioactieve besmetting. Het aantal te verwachten overlijdens in de zestig jaar na de ramp wordt op 20 000 tot 40 000 geschat.

Kernenergie werd in de jaren 1950 als dé oplossing gezien voor de heropbouw van de economie die door de oorlog verwoest was. De gestegen olieprijzen en de pessimistische inschattingen van de oliereserves leverden hun bijdrage aan het optimisme waarmee men de problemen die de commerciële toepassing van kernenergie ondervond inschatte. Tegen de gevaarlijke straling zou het biomedisch onderzoek ongetwijfeld een remedie bedenken; voor het afvalprobleem zou op termijn wel een oplossing gevonden worden.
In 1970 veranderde het optimistische klimaat. In 1972 begonnen Nederlandse Kamerleden lastige vragen te stellen over veiligheidsvoorzieningen. In 1973 weigerden Nederlandse leden van een actiegroep om dat deel van hun elektriciteitsrekening dat naar de ontwikkeling van de kweekreactor te Kalkar zou gaan, te betalen.
Kort voor het ongeval te Harrisburg wees een onderzoek uit dat 56% van de Nederlandse bevolking kernenergie onmisbaar achtte, kort daarna was dit percentage tot 38 teruggelopen. Kort ervoor was 36% ongerust over de mogelijke schadelijke gevolgen van kernenergie, er vlak na bleek dit 66% te zijn.
Sinds Tsjernobyl lijkt het draagvlak voor kernenergie helemaal ondergraven te zijn. Protesten tegen transport en opslag van radioactief afval blijven hardnekkig. Verschillende West-Europese regeringen, onder ander de Belgische, zijn overgegaan tot een versneld uitdovingsbeleid, dit vaak zeer tegen de zin van de stroomproducenten. Wanneer het Belgisch akkoord van de regering-Verhofstadt gevolgd wordt, gaat men in 2014 over tot de sluiting van de reactoren Doel 1 en Tihange 1, in 2015 gevolgd door Doel 2. In 2025 zou de laatste reactor dan op non-actief gezet worden.

Broeikaseffect

In 1896 werd de theorie dat de aarde wel eens zou kunnen opwarmen ten gevolge van het verstoken van fossiele brandstoffen voor het eerst geponeerd door de Zweedse chemicus en Nobelprijswinnaar Arrhenius. In 1938 concludeerde de Britse meteoroloog Callendar uit de metingen van een groot aantal weerstations dat de aarde aan het opwarmen was. In 1958 werden op Hawaï voor het eerst systematische metingen verricht naar het koolstofdioxidegehalte in de atmosfeer. De metingen wezen een dramatische continue stijging uit, die elk jaar significant verschilde van het voorgaande jaar. Langzamerhand begon de broeikastheorie de aandacht van wetenschappelijke kringen te trekken. In de jaren 1970 begon de theorie ook een publiek debat op gang te trekken.
Tussen 1980 en 1985 werden, onder andere door de Verenigde Naties, verschillende grote congressen georganiseerd over het thema. In 1985 concludeerden de wetenschappers die hieraan deelgenomen hadden dat "het tempo en de mate van opwarming in de toekomst ingrijpend zouden kunnen worden beïnvloed door het overheidsbeleid op het gebied van energiebesparing, gebruik van fossiele brandstoffen en de uitstoot van bepaalde broeikasgassen."
In 1988 richtten het United Nations Environment Programme en de World Meteorological Organization het Intergovernmental Panel on Climate Change op. Het onderwerp blijft sindsdien brandend actueel. In de wetenschappelijke wereld, maar ook in de media duiken heel wat discussies op over in hoeverre de door de mens uitgestoten broeikasgassen inderdaad in significante mate klimaatswijzigingen zullen veroorzaken. Voorstanders van drastische maatregelen beroepen zich op het voorzorgsprincipe, tegenstanders vindt men vooral in de industrie (onder andere de Belgische petrochemische nijverheid) en bij bepaalde politieke stromingen die een gevaar voor de welvaart zien in het beperken van de CO2-uitstoot (zoals de Amerikaan-
se president Bush Jr.).

Sinds 1995 vindt er elk jaar een politiek wereldcongres plaats rond het probleem. Het derde congres (Kyoto, 1997) leverde het Protocol van Kyoto op. Daarin verklaren 38 industrielanden dat ze hun uitstoot van broeikasgassen serieus zullen reduceren. België onderschreef het verdrag voor een reductie van 8% in 2010 ten opzichte van 1990, of een reductie van zo'n 15% ten opzichte van 1997. In 2030 ligt het streefdoel op een reductie van 15% in vergelijking met de uitstoot van 1990.

Politiek

In de jaren na de oliecrisis onderzochten verschillende landen die zelf over weinig energiebronnen beschikten alternatieve mogelijkheden om hun energiebevoorrading te verzekeren, en zo hun economie onafhankelijker te maken van het buitenland. In combinatie met het sterk toegenomen bewustzijn van de vier grote milieuproblemen die zich in verband met de elektriciteitsproductie stellen, leidde dit voornamelijk in Denemarken en Californië tot een vernieuwde belangstelling voor windenergie vanuit de overheid.
De Deense overheid besliste in 1976 af te zien van kernenergie en tegelijkertijd de afhankelijkheid van geïmporteerde olie af te bouwen en ging over tot het instellen van een grootschalig onderzoeksprogramma naar windenergie. De commerciële windturbineindustrie zag het daglicht in 1979. Particulieren kregen tot 30% van de aankoopprijs van een windturbine terugbetaald. Daarnaast werd een hoge terugleververgoeding uitbetaald per kilowattuur windenergie die aan het net werd geleverd. Deze strategie zou het land voor tenminste twee decennia tot onbetwiste marktleider maken.
Naast het invoeren van financiële stimulansen stelde men ook doelstellingen. Halverwege de jaren 1980 lag het streefcijfer op een dekking van 10% van het Deense elektriciteitsverbruik in 2005 door 1500 MW geplaatst vermogen. In 2000 was reeds 1800 MW gerealiseerd en was gemiddeld een 12% van de Deense elektriciteit uit wind afkomstig. De doelstellingen werden in 1997 bijgesteld tot 5500 MW (waarvan 4000 MW op zee) en 50% dekking in 2030.

Ook in Californië werd in het begin van de jaren 1980 de toepassing van windenergie gesubsidieerd. Californië werd gedurende enkele jaren de grootste klant van de Deense windindustrie, tot in 1985 het windprogramma werd afgeblazen.
In het licht van duurzame ontwikkeling, het beperken van de CO2-uitstoot en de uitstapscenario's uit kernenergie namen in de jaren 1990 verschillende West-Europese landen concrete fiscale maatregelen om windenergie te bevoordelen, al dan niet gekoppeld aan bepaalde streefcijfers.
In 1991 stelde de Nederlandse overheid een doelstelling van 1000 geïnstalleerde megawatt tegen het jaar 2000. In een bestuursconvenant verbonden de provincies zich ertoe om in hun ruimtelijk beleid plaats te voorzien voor windenergie. De turbines zelf werden gesubsidieerd, er werd echter geen vaste terugleververgoeding aan gekoppeld. In 1993 voerden enkele nutsbedrijven wel een hogere terugleververgoeding in; deze werd gevolgd door een vaste terugleververgoeding van 0,163 fl/kWh. Dit kon echter niet verhinderen dat men aan het einde van 1999 constateerde dat er maar een 400 MW was gerealiseerd. Een belangrijke reden was van ruimtelijke aard: geschikte plaatsen waar geen hinder wordt veroorzaakt zijn schaars in het dichtbevolkte Nederland. De overheidsdoelstelling werd bijgeschaafd naar 2750 MW in 2020, waarvan 1250 MW op zee gerealiseerd dient te worden.
Ook Duitsland, het Verenigd Koninkrijk, Frankrijk, Griekenland, Spanje en Luxemburg stelden in de eerste helft van de jaren 1990 fiscale maatregelen in ter bevordering van duurzame energieopwekking. In de meeste gevallen worden de elektriciteitsdistributeurs verplicht om "groene" stroom aan een verhoogd teruglevertarief af te nemen. Er is een tendens om van een vaste prijs over te stappen op een meer marktgericht systeem, meestal op basis van verhandelbare groenestroomcertificaten. Vooral in Duitsland hebben de verhoogde terugleververgoedingen geleid tot een explosieve groei van het jaarlijks geïnstalleerd vermogen sinds 1990.
In België stelde het Controlecomité voor Gas en Elektriciteit in juli 1998 een extra-tarifaire steun van twee frank per kWh vast, bovenop de basisprijs die de intercommunales betalen voor geleverde stroom (welke schommelt rond de 1,2 BEF/kWh). Voorheen was dat slechts één frank. Deze steun wordt gegarandeerd voor een duur van tien jaar na de realisatie van het project. Daarnaast voorziet de Vlaamse overheid in ecologiesubsidies en fiscale aftrek voor investeringen in hernieuwbare energie, en in steun voor demonstratieprojecten.
Wat betreft de elektriciteitsproductie stelde de Vlaamse overheid streefdoelen die met een wet op groene stroomcertificaten afgedwongen kan worden. Op 22 september 2000 werd het Decreet houdende de organisatie van de elektriciteitsmarkt van kracht. Daarin wordt bepaald dat elke distributeur van elektriciteit aan het eind van elk jaar een minimum aantal groenestroomcertificaten voorleggen. Een groenestroomcertificaat is een bewijs van productie van een aantal kilowattuur hernieuwbare elektriciteit, dat aan een producent van duurzame elektriciteit wordt toegekend. Het aantal voor te leggen certificaten moet in 2001 0,96% van het volume vertegenwoordigen, in 2004 drie procent en in 2010 vijf procent. Voor ontbrekende certificaten wordt een boete opgelegd die in 2001 twee frank per ontbrekende groene kWh bedraagt, oplopend tot vijf frank in 2004.
Er werd geen officieel streefdoel vooropgesteld voor wat betreft het geïnstalleerd vermogen aan windenergiesystemen. De elektriciteitsleveranciers hebben naast wind ook nog keuze uit zonne-energie, kleinschalige waterkracht, getijden- en golfslagenergie, geothermie, stortgas, dierlijke mest en bepaalde vormen van biomassa als hernieuwbare energiebron. Anno 2001 is windkracht echter veruit de goedkoopste oplossing om aan de verplichtingen te voldoen.

Maatschappelijk draagvlak voor windenergie

Achtertuin

De voorgaande beschouwingen lijken te wijzen op een groot draagvlak voor de toepassing van windenergie. Uit verschillende sociologische onderzoeken blijkt dat het draagvlak inderdaad groot is ten opzichte van dat voor andere typen van faciliteiten voor opwekking van elektriciteit. Zowel Wolsink als Thayer en Hansen geven aan dat slechts een significante minderheid tegenstander is van ontwikkeling van windenergie. Gipe stelt dat zo'n 10% van de bevolking a priori tegenstander is. Voor de ontwikkeling van centrales op fossiele brandstof ligt het cijfer heel wat hoger (zo'n kwart van de bevolking), om niet te spreken over nucleaire centrales (ongeveer de helft).
Het draagvlak voor de ontwikkeling van elektriciteitsproductie wordt echter gevoelig gereduceerd wanneer er concrete plannen zijn voor de bouw van een installatie in de streek waar de enquête wordt gehouden. Thayer noemt het deel van de bevolking dat de installatie accepteert zolang die verder dan vijf mijl uit de buurt van de eigen woning terechtkomt, maar van mening verandert zodra er concrete plannen in de eigen buurt zijn, de "NIMBY's". NIMBY's zijn mensen die "lijden" aan het Not-In-My-Backyard-syndroom. Opvalend is dat het NIMBY-syndroom naar verhouding sterker optreedt bij de planning van een windproject (zo'n 20%) dan bij een nucleaire of fossiele centrale (ongeveer 15%).

Het Nederlandse onderzoek van Wolsink bevestigt de grote gevoeligheid van windenergie voor NIMBY-reacties. Wolsink stelt vast dat het draagvlak voor windenergie vermindert wanneer een concreet project in de omgeving gepland wordt. Wanneer het project echter gerealiseerd is, neemt het draagvlak weer toe. Er blijkt wel een belangrijk onderscheid te zijn tussen een alleenstaande turbine of een windpark. Voor een solitaire turbine neemt het draagvlak na realisatie toe tot boven het peil van vóór er sprake was van de bouw van een turbine. Wanneer het over een windpark gaat, gaat de bevolking een negatieve houding aannemen ten opzichte van windenergie. Het draagvlak vergroot eveneens na realisatie van het project, maar blijft steken op een neutrale houding. (fig. 32)
Thayer stelt dat de NIMBY-reactie typisch is voor een economisch stelsel waar een gecentraliseerde productie decentraal geconsumeerd wordt. Productiefaciliteiten zullen de hinder dan in sterke mate concentreren. Het resultaat is dat er veel minder mensen zijn die hinder ondervinden van de productie dan er het genot van hebben. Hinderlijke industrie en krachtcentrales worden dan ook vaak gesitueerd op dunbevolkte plaatsen, of daar waar de bevolking weinig economische of politieke macht heeft.
Windenergie past echter alleen in dit plaatje, wanneer ze niet decentraal toegepast wordt. Het is dan ook zo dat het meest geprotesteerd wordt tegen grotere windparken die door een hogere overheid of bedrijf worden ontwikkeld. Wanneer het om een "dorpsmolen" gaat, of over een kleinschalig project waar lokale inwoners financieel in kunnen participeren, wordt het draagvlak heel wat groter.
Een Brits rapport voor de Energy Technology Support Unit vond dat "almost all those respondents ... who opposed wind farms were English people who had moved into Wales in recent years, either to retire or to enjoy a more tranquil rural existence away from the noise and fumes of big cities." De ferventste voorstanders waren te vinden onder de landbouwers die al hun hele leven op dezelfde plek wonen en door de windturbines op hun grond een nieuwe bron van inkomsten kregen. Zij zien de geproduceerde elektriciteit vaak als een extra oogst van hun landbouwgrond; van lawaai heeft deze groep over het algemeen geen last.

Argumenten

Hoewel NIMBY-reacties vaak als ongegronde uitingen van kortzichtig egoïsme worden beschouwd, valt het niet te ontkennen dat de bevolking vaak wel degelijk objectieve redenen heeft om zich te verzetten tegen het uitvoeren van een concreet project.
Meestal wordt geluidshinder als "hard" argument gebruikt. Daarnaast zullen ook slagschaduwen en flikkereffecten naar voren gebracht worden. Volgens Wolsink zullen ideeën over landschapsvervuiling doorslaggevend zijn in de houding van het individu ten opzichte van een project. Aangezien deze factor moeilijk als objectief juridisch tegenargument kan gebruikt worden, zullen actievoerders zich voornamelijk aan de geluidskwestie vastklampen. Over het algemeen blijken omwonenden achteraf veel minder last van geluid te ondervinden dan waar ze op voorhand voor vreesden. De positieve aspecten van windenergie worden na het realiseren van de turbine(s) dan weer hoger gewaardeerd dan vooraf.
Overigens vond Wolsink ook dat, wanneer er veel windturbines in het landschap komen te staan, dit door zo'n 35% van de ondervraagden negatief werd beoordeeld, en door 25% positief. Wolsink besluit dan ook dat landschappelijke oordelen in het algemeen gunstig genoeg zijn om een brede steun voor windenergie te garanderen.
Daling van de waarde van vastgoed en de terugloop van het toerisme in een gebied met veel windturbines worden ook vaak als "harde" argumenten aangehaald. Veiligheid is nog een reden.
Een ander argument dat vaak wordt genoemd is twijfel over het nut van een windturbine. Dit heeft echter vaak veel te maken met het slecht geïnformeerd zijn. Het Britse rapport maakt melding van mensen die dachten dat een windturbine niet eens genoeg energie opbracht om een nieuwe windturbine te kunnen fabriceren. Velen stellen ook dat de ontwikkeling van windenergie geen substantiële bijdrage kan leveren aan de aanpak van het broeikaseffect. Nogal wat ondervraagden zijn echter positief verrast wanneer ze geconfronteerd worden met een aantal cijfers die de onderzoekers hen geven (zoals het aantal gezinnen dat van stroom kan voorzien worden met één turbine). Uiteindelijk vinden de meesten dat betere voorlichting in elk geval noodzakelijk is.

Traditioneel versus nieuw

Antrop maakt een interessant onderscheid tussen "traditionele" en "nieuwe" landschappen. Traditionele landschappen zijn deze die niet of slechts in beperkte mate gewijzigd werden door de ingrepen die sinds de Industriële Revolutie mogelijk waren. Het gaat hier om landschappen die een zeer langdurige ontwikkeling kenden, die tot gevolg had dat de verschillende landschapselementen zowel ruimtelijk als ecologisch harmonisch geïntegreerd zijn, of althans als zodanig gepercipieerd worden. Deze landschappen vormen samen een aantal natuurlijke geografische streken, zoals (in België) het Land van Waas, Meetjesland, Hageland, Condroz ... Antrop erkent slechts een klein deel van het Vlaamse grondgebied als "gaaf gebleven" landschap.
Daarnaast definieert Antrop de "nieuwe" landschappen als diegene die vanuit een "tabula rasa"-benadering ontwikkeld werden, en waar de traditionele landschappen amper nog doorschemeren. Deze worden gekenmerkt door grootschaligheid en uniformiteit.
Als voorbeeld worden de nieuwe, door drastische ruilverkaveling ontstane agrarische gebieden genoemd. Na de Tweede Wereldoorlog werd op zeer veel plaatsen de historische agrarische structuur sterk gewijzigd, zonder rekening te houden met geografische, ecologische of cultuurhistorische elementen. In het algemeen hebben deze landschappen een zeer open karakter en een uniforme structuur. Ook het rurbane landschap valt hieronder, met haar woonlandschappen (verkavelingen, lintbebouwing, suburbanisaties), weglandschappen (industrie- en winkelcentrumlinten), industrielandschappen en recreatielandschappen.
Het ontstaan van deze gebieden is mogelijk gemaakt door nieuwe technologieën, enerzijds in de landbouw en anderzijds in de civiele techniek. De reden voor de ontwikkeling van dit soort landschappen is economische rentabiliteit. Nochtans wordt deze eenzijdig economisch georiënteerde aanpak reeds geruime tijd sterk bekritiseerd, en wel vanuit zeer veel andere disciplines, zoals de ecologie, historiografie, geografie, psychologie en sociologie. Dit kwam onder andere tot uiting (zij het telkens te laat volgens vele betrokken verenigingen) in de Wet op de Schoonheid der Landschappen (1911), de Wet op de Monumenten en Landschappen (1931), en ten dele uiteraard ook in de Wet op de Ruimtelijke Ordening en Stedebouw (1962), de Wet op het Natuurbehoud (1973) en de opvolgers van deze.
In het algemeen kan gezegd worden dat windturbines in de "nieuwe" landschappen meer geapprecieerd worden dan in de traditionele. Het nieuwe element dat de windturbine is, zal in de traditionele landschappen niet zomaar als "geïntegreerd" worden gezien. In de nieuwe landschappen is een windturbine niet veel meer dan nog maar eens een extra baken van de moderne beschaving. Maatschappelijke weerstand ten aanzien van de inplanting van installaties voor windenergie zal des te heviger zijn naarmate het betrokken landschap meer als natuurlijk, authentiek en traditioneel ervaren wordt. Ook wanneer een belangrijke symbolische of cultuurhistorische waarde gehecht wordt aan het beeld, zal men nieuwe opvallende elementen in het landschap moeilijk aanvaarden.

Daartegenover staat dat heel wat van die nieuwe landschappen een ruimtelijk zeer gespreide vorm van wonen bevatten, zodat de "harde" milieueffecten (voornamelijk geluidshinder) daar een niet te verwaarlozen rol zullen spelen. Ook is het zo dat veel nieuwe landschappen vooral in netwerkvorm (langs lijninfrastructuur) bestaan, waardoor de grenzen met de traditionele gebieden zeer uitgestrekt zijn. Dat heeft tot gevolg dat een zeer hoog en opvallend object als een windturbine, ingeplant in een nieuw landschap, zeer vaak goed zichtbaar zal zijn vanuit een traditioneel landschap.

Relevante kenmerken van het landschap

Hasse en Schwahn stellen een landschapsanalysemethode voor waarbij ze een bepaalde site in zones verdelen. Vervolgens gebruiken ze de wandel- en fietsnetwerken als referentiekader om waarnemingen te doen. Deze worden getoetst aan een aantal waarnemingscriteria. Het is uiteindelijk de bedoeling om de mate waarin een landschap potentieel geschikt is om windturbines te plaatsen te kunnen inschatten.
Het is nuttig in het achterhoofd te houden dat deze criteria werden opgesteld voor het typische "marschlandschaft" uit dit specifieke onderzoek. (fig. 59) Hoewel de categorieën ook voor andere landschapstypes bruikbaar zijn, zullen de resultaten van een evaluatie vermoedelijk sterk afwijken voor andere streken en sites.

Gezichtsveld

Een belangrijk criterium zal de gevoeligheid van het landschap voor een verandering van het blikveld zijn. Deze "Sichtweite" bepaalt de ruimte die door de waarnemer van op een bepaalde locatie beleefd wordt. Het aanbrengen van "Landmarken" in dit gezichtsveld zal een speciaal effect hebben doordat zichtassen ontstaan.
Het gezichtsveld hangt nauw samen met de schaal van het landschap. Dominante elementen zullen de meetbaarheid van het landschap vergroten, en tasten zo de weidsheid en de openheid aan. De mate waarin dit gebeurt hangt sterk af van het aantal en de opvallendheid van de herkenningspunten die vooraf reeds in het landschap aanwezig zijn.
Ook is het zo dat blikvangers in het landschap differentiatie in de perceptie zal uitlokken. Er worden vista's gecreëerd, waardoor het gehele vergezicht niet meer als zodanig wordt beleefd.

Verticale structurering

Om een houvast te krijgen bij de structurering van een waargenomen beeld, is de mens geneigd om het geheel te herleiden tot eenvoudige hoofdvormen (meestal lijnen). De vormprimitieven zijn hierbij belangrijk, evenals de ervaring van de perspectief. De perspectiefervaring maakt dat we verticale lengtes overschatten ten opzichte van horizontale. Daarbij is het ook zo dat verticale elementen vrij constant blijven bij wisselend waarnemingsperspectief, dit in tegenstelling tot horizontale componenten.
De meeste landschappen zijn overwegend horizontaal gestructureerd. Dit is een natuurlijke eigenschap die hoofdzakelijk het gevolg is van de zwaartekrachtwerking. De waarneming van verticale elementen zal dan ook grotendeels bepalend zijn voor de perceptie. De verticale elementen bepalen in grote mate de ruimtelijkheid en geleding van het landschap. Bovendien zal de schikking van verticale elementen (zij het van botanische, geologische of antropogene oorsprong) bepalend zijn voor het totstandkomen van de eigenheid en variëteit van het landschap.
Wanneer windturbinemasten de enige belangrijke verticale elementen in een landschap zijn, zullen ze niet alleen des te opvallender zijn, maar ook de waarneming van het landschap in zijn geheel vrij ingrijpend wijzigen.

Horizonbeeld

Aanwezige windturbines zullen in vele gevallen bepalend zijn voor de skyline. Antrop definieert de "skyline" als het geheel van de diepteplans op een maximale kijkafstand.
In hoeverre deze invloed significant is, zal afhangen van de vraag of deze skyline al dan niet als "waarnemingshorizon" wordt beleefd.314 In een vlak, open landschap zonder veel bebouwing zal dit over een zeer groot gebied het geval zijn, in een bosrijke of heuvelachtige omgeving al veel minder. In een stedelijke omgeving zal er van op slechts enkele plaatsen een effect op de horizon waargenomen worden. In heuvelachtig gebied is het meestal zelfs mogelijk om nieuwe elementen volledig onder de skyline te houden.

Verstoring en verlevendiging

Een belangrijk criterium is de vraag of een element in het landschap als verstorend dan wel als verlevendigend beschouwd wordt. Hasse en Schwahn voerden door middel van enquêtes onderzoek naar de beleving van het landschap door bewoners en toeristen in het Duitse district Wesermarsch. Hieruit kwamen volgende elementen als "landschapsverlevendigend" naar voren: typisch historische markeringen, zoals kerken en oude windmolens "natuurlijke" elementen, zoals bosjes, hagen en dreven, die door hun schikking een verhoogde variatie veroorzaken in het landschap antropogene elementen die binnen de maat van de natuurlijke elementen in de omgeving blijven en die bijdragen tot de genoemde effecten van variatie, afwisseling en structuur; bijvoorbeeld: alleenstaande boerderijen. Volgende elementen kwamen eerder als storend naar voren: Markeringen van de industriële beschaving die door hun schaal grote ruimtes domineren. Vaak echter zijn deze elementen reeds a priori met negatieve connotaties beladen, zodat de visuele perceptie moeilijk objectiveerbaar is. Het gaat hier dan hoofdzakelijk om schoorstenen van vervuilende industrieën.

Andere industriële elementen die door hun alomtegenwoordigheid een nivellerend effect hebben op het landschap, of zaken die door hun schaal een dominante positie innemen in relatie tot de andere landschapsbepalende elementen. Het gaat hier dan bijvoorbeeld om hoogspanningsleidingen, vakantiedomeinen en grote gebouwen.
De mate waarin "verlevendigende" elementen aanwezig zijn en "storende" afwezig komt overeen met wat bij Antrop de "natuurlijkheid" genoemd wordt, in de betekenis zoals die door bewoners, recreanten, toeristen, ... gebruikt wordt. Deze "natuurlijkheid" is geassocieerd met het "harmonisch geïntegreerd" en "organisch gegroeid" zijn, en staat niet zozeer tegenover "cultureel" of "menselijk" dan wel tegenover "technisch", "machinaal" en "rationeel gepland". Ook de cultuurhistorisch waardevolle landschappen en stads- en dorpszichten vallen dan onder deze term.

Grondgebruik

Ook het type van grondgebruik zou volgens Hasse en Schwahn een criterium zijn voor de visuele impact van de inplanting van een windkrachtinstallatie. In het concrete geval dat zij bestudeerden, was er echter weinig variatie in het grondgebruik, zodat dit criterium van weinig belang bleek.

Beoordeling van de kenmerken

Hasse en Schwahn vinden de categorieën gezichtsveld en verticale structurering in grote mate significant. Samen met de mate van verstoring of verlevendiging stellen zij dat ze tot een duidelijke uitspraak kunnen komen omtrent de voorbelasting van het landschap. In combinatie met gekarteerde ruimtebegrenzende vegetatiestructuren kunnen op die manier landschappelijke ruimten onderscheiden worden op grond van een verschillende graad van esthetische kwaliteit en gevoeligheid.
De hypotheses die uit deze benadering naar voren komen zijn de volgende: de gevoeligheid van het landschap voor de inplanting van windturbines is in zekere mate evenredig met de grootte van het gezichtsveld, en omgekeerd evenredig met de mate van structurering en de mate waarin voorbelasting aanwezig is. In specifieke gevallen moet deze theorie bevestigd kunnen worden door sociologisch onderzoek waarbij door middel van het tonen van allerlei visualisaties naar de reacties van het publiek gepeild wordt.
Het Britse Country Agency/Scottish Natural Heritage definieert de "gevoeligheid" ("sensitivity") van een landschap als de mate waarin het specifiek karakter van een bepaald landschap veranderingen kan opnemen zonder dat er onaanvaardbare vernietigende effecten zijn. Deze gevoeligheid wordt nog verfijnd in de term "capaciteit", dit is de mate waarin één bepaald soort verandering kan opgenomen worden zonder dat het karakter significant aangetast wordt.

Dimensies bij de perceptie van een windturbinepark

Waar Hasse en Schwahn een poging deden om kenmerken te evalueren die een landschap al dan niet in aanmerking zouden doen komen voor de bouw van windturbines, doet Helsloot dat voor de concrete beoordeling van een gerealiseerd of te realiseren (uitgaande van bijvoorbeeld visualisaties) windpark. Zij leidt deze belevingsdimensies af uit literatuur die de woonomgeving probeert te beschrijven, en merkt zelf op dat het nog moet blijken of ze allemaal even relevant zijn bij de beoordeling van een windturbinepark. Volgende categorieën worden in het belevingsonderzoek (in casu over het in 1986 te realiseren proefwindpark te Oosterbierum, Friesland) van Helsloot aangehouden:

Evaluatie

Het gaat hier over de globale beleving van de waarde van het windmolenpark in een bepaalde omgeving; een gevoelsmatige uitdrukking van sfeer en schoonheid. In het algemeen werd het landschap te Oosterbierum (dat een vlak en zeer weinig gedifferentieerd landbouwlandschap is) minder gewaardeerd na het plaatsen van de molens dan ervoor, hoewel sommigen vonden dat de turbines wat (positief gewaardeerde) variatie in het landschap brengen.
Ook blijkt dat mensen die de locatie te Oosterbierum positief evalueerden, dat niet deden omdat ze vonden dat het park in dat landschap past, maar eerder omdat ze deze locaties als één van de minst slechte beschouwden (wegens ver van de bebouwde kom, weinig passage en goede windvang).

Structurele orde

Het gaat hier om de beleving van samenhang en verscheidenheid van vormen, structuur en ordening. Helsloot meent dat een windmolenpark waarschijnlijk positiever gewaardeerd wordt als er een duidelijke structuur of ordening wordt ervaren. Teveel ordening zou dan weer leiden tot een tekort aan variatie en zal daarom niet worden gewaardeerd. Te weinig ordening zou tot complexiteit en chaos leiden en daarom evenmin gewaardeerd worden.
Verschillende concrete gevallen lijken dit te bevestigen. In Friesland hebben locaties waar verschillende soorten windturbines bij elkaar staan (grote, kleine, drie- en tweewiekers, in wijzerzin en in tegenwijzerzin draaiend) voor heel wat commotie gezorgd. Het reeds vernoemde windpark in het Deense Kyndby, waar de turbines met opzet net uit het gelid staan, wordt door Nielsen dan weer positief geëvalueerd.  Verschillende door Helsloot ondervraagde mensen vinden dat de structuur in een windmolenpark zou moeten afhangen van de regelmaat van het betreffende landschap. Nogal wat ondervraagden vinden ook dat de regelmaat van de rasteropstelling in Oosterbierum veel te strak is, en gerust wat levendiger mocht zijn.

Ruimte

We hebben het hier over de beleving van tussenruimten en (onderlinge) nabijheid van delen van het landschap. Helsloot vermoedt dat een windpark positiever zal geëvalueerd worden als men het landschap (te Oosterbierum) als open blijft ervaren.
In het onderzoek is ongeveer een kwart van de geënquêteerden tegen plaatsing in een open landschap, omdat ze dit evalueren als horizonvervuiling, industrialisering, verstedelijking en rustverstoring. Een "landschap met beplanting" droeg de voorkeur weg van meer dan de helft van de onderzoeksgroep. Het is wel de vraag of dat niet vooral ligt aan de ruimte voor interpretatie die bij deze vage term opengelaten wordt. De meesten waren tegen een locatie vlakbij de stadsrand (bij flats), voornamelijk omdat ze dat niet mooi vinden (vooral dan wat betreft het uitzicht van de bewoners van de flats). Degenen die wel voorstander waren van die voorgestelde locatie, argumenteerden ofwel dat de stadsrand "toch al lelijk is", ofwel vonden ze het daar "het minst storend" en zelfs mooi. Opvallend is dat deskundigen (zowel op het vlak van landschap als van windenergie) de stedelijke omgeving eerder wel geschikt vinden. Dit strookt ook met wat in de meeste literatuur telkens terugkomt, namelijk dat "minder natuurlijke" landschappen eerder geschikt zouden zijn dan de meer "ongerepte" (waarbij de term "natuurlijk" in de hiervoor gedefinieerde betekenis wordt gebruikt).
Wat betreft opstellingswijzen vindt ongeveer een kwart van de ondervraagden dat een rijopstelling langs harde infrastructuur de beste keuze is, omdat er dan een duidelijke relatie met het landschap zou zijn. Verder is het zo dat de beleving van de ruimte sterk afhangt van de standplaats van de waarnemer. In veel gevallen zullen dus enkel de wegen en woningen in de omgeving moeten beschouwd worden wanneer men de beleving van de ruimte onderzoekt.

Visuele dominantie

Dit is de beleving van dominantie van visueel-ruimtelijke kenmerken. Afmetingen, aantal en draaibeeld van de turbines kunnen als overheersend en beeldbepalend worden ervaren. Helsloot meent dat dominantie waarschijnlijk niet gewaardeerd wordt. Dit komt ook tot uiting in de enquêtes: de meeste mensen vinden dat windturbines best zo weinig mogelijk opvallen.
Ook hebben nogal wat mensen last met het grote aantal (achttien) molens die in Oosterbierum terechtkwamen. Als dat mogelijk zou zijn, zouden ze opteren voor enkele zeer grote molens in plaats van achttien kleinere.

Behoud van natuur en landschap

Het gaat hier over de beleving van gaafheid en daartegenover aftakeling. In welke mate vindt men dat de natuur aangetast wordt of het landschap verwaarloosd wordt; ook de zorg voor het milieu speelt een rol in deze belevingsdimensie. Een "goed verzorgd" landschap zal volgens Helsloot meer gewaardeerd worden. Over het algemeen zal men geneigd zijn een conservatieve houding aan te nemen ten opzichte van landschappen waar men aan gewend is. Dit conservatisme zal stijgen naarmate het landschap als "natuurlijker" (volgens de definitie die eerder gegeven werd) ervaren wordt. Sommige ondervraagden vonden dat de weinige open horizonten die er nog zijn in Nederland niet mochten aangetast worden, anderen vonden dan weer dat de weinige bosen natuurgebieden moeten gevrijwaard blijven (wat dus weer wel plaatsing in open landbouwlandschappen impliceert).

Functionaliteit

Hier is het idee over het nut en de bruikbaarheid van het windmolenpark voor de energievoorziening, en de logica van de locatie en inrichting van het windpark bepalend. Wanneer de locatie van de windturbines enige functionele samenhang met de omgeving vertoont zal de waardering over het algemeen positiever zijn.
Bij een windmolenpark zal de binding met de locatie over het algemeen duidelijker zijn in een open gebied waar het hard waait, zelfs al is deze relatie vaak meer symbolisch dan technisch.
Wat betreft de turbine zelf, wordt er door verschillende auteurs op gewezen dat de windturbines zoveel mogelijk moeten draaien. Stilstaande windmolens (wegens defect, lage windsnelheid of slechte locatie) worden door het publiek zeer kritisch benaderd. In dit verband geldt ook dat hoe beter het publiek geïnformeerd is, hoe meer begrip er voor het windpark wordt opgebracht.

Originaliteit

Het ongewone, unieke, vernieuwende en verrassende aspect van de omgeving. Originaliteit zal volgens Helsloot eerder positief gewaardeerd worden. Dit blijkt uit haar onderzoek: zelfs al vindt men de turbines niet direct mooi, toch zullen heel wat mensen een kijkje nemen omdat ze het als een bezienswaardigheid beschouwen. Dit attractieve element van het windlandschap verdwijnt echter snel wanneer er meerder windparken gerealiseerd zijn.
Bij Helsloot wordt ook nog het mogelijk verrassende aspect genoemd wanneer windturbines in een beplant landschap staan: af en toe duiken windmolens op om even later weer uit het zicht te verdwijnen. Voor de zich verplaatsende toeschouwer kan dit een levendig schouwpel vormen. Ook Nielsen stelt dit vast bij het Deense windpark te Kyndby dat gelegen is in een heuvelachtig landschap.

Onrust

De beleving van onrust en onzekerheid, onder andere in verband met veiligheid en hinder. Bepalende factoren die de beleving van deze dimensie zullen beïnvloeden zijn onder meer de beweging en draaisnelheid van de rotoren, aantal rotorbladen, geluidsoverlast, schaduwhinder, extra verkeersdrukte, gevolgen voor vogels en landbouw...

In het onderzoek van Helsloot dachten sommige ondervraagden dat de beweging van de rotoren zou verhinderen dat de mensen op den duur gaan wennen aan de turbines. Ook bij Antrop vinden we dat bewegende elementen in het landschap een grote aantrekkingskracht uitoefenen, hoewel dit niet noodzakelijk als "onrust" zal bestempeld worden. Een wandelaar zal vaak geboeid zijn door een rivier, een stroom voertuigen of de voorbijdrijvende wolken. Dit geldt echter in veel mindere mate wanneer de waarnemer zich zelf met een behoorlijke snelheid verplaatst: de omgeving is dan volledig in beweging, zodat aparte dynamische landschapselementen veel minder als zodanig zullen opvallen.
Voor zaken als slagschaduw, en vooral geluid, waren de ondervraagden uit het onderzoek van Helsloot zeer beducht.

Configuraties

De meeste dimensies die door Helsloot worden genoemd, zijn binnen zekere marges beheersbaar. Door het aanpassen van afmetingen, verhoudingen, tussenafstanden, materiaalgebruik, kleurstellingen en constructiewijzen kunnen negatieve gevolgen van de inplanting beperkt, en positieve effecten versterkt worden. Sommige auteurs geven concrete richtlijnen, waarvan het echter niet steeds duidelijk is of ze door het subjectieve gevoel voor esthetiek van de auteur zelf dan wel door uitgebreider onderzoek zijn geïnspireerd.

Schaal

Algemeen

In principe is het mogelijk om de omvang van de gebruikte windturbine naar wens aan te passen. Er zijn anno 2001 windturbines op de markt met een rotordiameter die varieert van ongeveer 12 m tot 80 m. De masthoogte kan eveneens aan de omstandigheden aangepast worden en varieert gewoonlijk tussen de 25 en de 100 m. Het belangrijkste struikelblok om kleinere turbines te gebruiken daar waar dat beter bij de schaal van de omgeving zou passen, is het economische optimum dat vaak andere maten aangeeft. Het is namelijk zo dat de opbrengst van een turbine doorgaans kwadratisch toeneemt met de omvang ervan. Daarnaast is er afhankelijk van het windaanbod een economische bovengrens waarboven de extra investeringskost voor een nog grotere turbine niet meer opweegt tegen de eventuele meeropbrengst. Overigens is het ook zo dat door gebruik te maken van de grootst mogelijke turbine er zoveel mogelijk hernieuwbare elektriciteit wordt gepuurd uit het sowieso beperkte aantal locaties die ooit voor de plaatsing van een windturbine beschikbaar zullen zijn, zij het dan vaak wel tegen een iets hogere productieprijs per kilo-wattuur dan men met een economisch geoptimaliseerde turbinegrootte zou verkrijgen. We stellen vast dat anno 2000-turbines voor commerciële levering aan het net steeds vermogens tussen de 0,4 en de 2 MW hebben, waarbij het zwaartepunt voor locaties in windrijk gebied bij 600 kW ligt, met een tendens naar grotere vermogens. Richtwaarden voor de genoemde "populaire" turbine van 600 kW liggen rond de 43 m rotordiameter, 55 m ashoogte en dus 77 m tiphoogte.

Klein versus groot

Arkesteijn et al. gingen in 1987 uit van twee standaardturbines: één van 200 kW en één van 1 MW. Als reden om zowel een klein als een groot type te gebruiken noemen zij de maatverhouding turbinelandschap. Er zou voorkomen moeten worden dat er een verwarring ontstaat tussen de schaal van het landschap en die van de turbine. Dit gevaar zou bestaan omdat de landschapselementen naast de turbine kleiner zouden lijken dan ze in werkelijkheid zijn. Het aanpassen van de turbinegrootte zou daar een middel tegen zijn.
Zij zien echter wel in dat het voordeel van de iets geringere zichtbaarheid van het "kleine" type niet steeds zal opwegen tegen de factor vijf aan vermogen die men uit een grote turbine op dezelfde plaats zou kunnen winnen.
Een belangrijke mogelijkheid is wel dat kleinere turbines heel wat dichter bij elkaar kunnen geplaatst worden. Men kan dan veel compactere clusters in het landschapsbeeld vormen, dan met grotere rotordiameters het geval zou zijn. De minimaal benodigde afstand tussen windturbines wordt namelijk in een vast aantal rotordiameters uitgedrukt (zoals eerder werd uitgelegd).
Een ander verschil tussen grote en kleine turbines is de rotatiesnelheid van de rotor. Kleinere turbines hebben een hoger toerental, hetgeen voor een onrustiger beeld zorgt. Daartegenover staat dat het gebied waarin die sneldraaiende, maar kleinere, rotoren zichtbaar zijn veel minder uitgestrekt is.
In de praktijk is echter gebleken dat het vermogen van de turbines die in een project werden gebruikt steeds grotendeels afhing van de marktsituatie en andere economische factoren. Alleen in speciale gevallen (turbines in eilandbedrijf of die voornamelijk in elektriciteit voor privégebruik moeten voorzien) worden turbines, kleiner dan het economisch optimum, toegepast.

Laag versus hoog

In het Streekplan Zeeland is er een "ideale" verhouding gegeven waarbij de masthoogte 1,2 keer de rotordiameter bedraagt. Hoewel het twijfelachtig is waarom men deze verhouding als "ideaal" bestempelt, is het wel zo dat de economisch optimale verhouding voor de populaire turbines rond deze waarde schommelt.
Een methode om de zichtbaarheid te beperken is echter het reduceren van de ashoogte, terwijl toch een optimale rotordiameter wordt gehandhaafd. Dit principe werd onder andere toegepast in het windpark van Carno (Wales). (fig. 60) Dit windpark is gesitueerd in een heuvelachtig moerasgebied. Er werd zeer veel aandacht besteed aan het beperken van de zichtbaarheid, hetgeen onder meer resulteerde in ashoogten van 31,5 m terwijl de rotoren toch een diameter van 44 m hebben. Dit principe is echter enkel toe te passen in terreinen met een zeer lage ruwheidsfactor, anders zal de opbrengst sterk gereduceerd worden. In het Verenigd Koninkrijk is het gebruikelijk om windturbines zodanig op de hellingen te plaatsen dat ze zoveel mogelijk onder de skyline blijven.
Stanton bekritiseert deze praktijk nochtans: volgens haar verhoogt men op die manier enkel maar het contrast met het achterliggende landschap. Verder vindt zij dat het beeld van een windpark een symbolische rol te vervullen heeft: "It is about honestly portraying a form in direct relation to its function and our culture; by compromising this relationship, a negative image of attempted camouflage can occur." Ze besluit dat het verbergen van een windpark achter een heuvelkam meer kwaad dan goed kan doen. 
Voor kleine rotordiameters zal vaak andersom gewerkt worden: op een naar verhouding hoge mast steekt een kleine propeller boven de omgevende bebouwing en begroeiing uit. (fig. 61) De opbrengst zal hierdoor inderdaad hoger liggen, maar het visuele voordeel van het gebruik van een kleinere rotor vervalt grotendeels, zoals bleek uit het eerder aangehaalde Groningse voorbeeld.

Schaal van de omgeving

In een aantal gevallen kan het nuttig zijn om elementen uit de omgeving te vergelijken met de te plaatsen windturbine. Een turbine van 400 kW zal bijvoorbeeld nog niet domineren naast een gemiddelde kerktoren. Uit de kluiten gewassen hoogspanningsmasten, fabrieksschoorstenen, havenkranen en wolkenkrabbers kunnen best concurreren met een windturbine van 1 MW. Een turbine van 2 MW echter kan een tiphoogte van 140 m bereiken en zal doorgaans een compleet nieuw schaalniveau introduceren. (fig. 62)
Hasse en Schwahn koppelen de maat van de turbine aan het feit of de turbine al dan niet alleen staat. Alleenstaande turbines zouden volgens hen niet meer dan één derde hoger mogen zijn dan de maatgevende elementen in het landschap, anders moeten ze in de buurt van boven het landschap uitstekende elementen worden geplaatst.
Niet iedereen vindt het echter nuttig om door het aanpassen van de hoogte een soort inpassing in het gebied te beogen. Nielsen stelt: "Every effort to "hide" or "blur" a wind farm seems to be doomed to failure from the start. From a scale point of view wind turbines exceed almost all other elements in the landscape." Vorm en functie zijn volgens Nielsen onlosmakelijk verbonden en moeten dan ook tot uiting komen in de manier waarop de turbines geplaatst worden: niet verscholen, maar in open, winderig gebied.
Een andere vraag is wat er te verkiezen is, uitgaande van een bepaald vermogen dat moet gerealiseerd worden: een windpark met vele kleine turbines, of een cluster met enkele zeer grote molens? Uit de enquêtes van Helsloot komt een voorkeur voor de tweede versie naar voren, ook Arkesteijn et al. spreken hun voorkeur uit voor kleinere clusters met omvangrijke turbines. In Denemarken worden tegenwoordig heel wat verouderde windparken vernieuwd, waarbij het aantal turbines meestal drastisch gereduceerd wordt. Het reeds genoemde windparkje van zestien 55 kW-turbines te Ebeltoft wil men vervangen door vijf 600 kW-molens, die de opbrengst zullen doen verviervoudigen.
Met behulp van computervisualisaties is het zeer goed mogelijk om voor een vast vermogen met verschillende types molens te experimenteren. (fig. 75)
Er moet wel gezegd worden dat door de schaalvergroting op de windturbinemarkt zowel "kleine" als "grote" turbines steeds groter worden, en wanneer men economisch haalbare opstellingen wil realiseren dan zal men met deze tendens mee moeten. De mogelijkheden om de turbinegrootte aan de schaal van de omgevende landschapselementen aan te passen worden dan ook steeds beperkter.

Solo, cluster of park?

Nielsen definieert een cluster als een groep van vier tot zeven turbines. Een windpark wordt dan gedefinieerd als een coherente groep van acht of meer turbines. In de Vlaamse Omzendbrief onderscheidt men drie klassen: individuele turbines of clusters tot drie molens, kleinschalige windparken met meer dan drie molens maar met een vermogen kleiner dan 10 MW, en uiteindelijk grootschalige windparken van meer dan 10 MW. Voor elk van deze klassen hanteert men andere voorschriften.
Nielsens definitie (uit 1995) lijkt wat gedateerd: een groep van vijf reusachtige hedendaagse 2 MW-turbines kan men bezwaarlijk onder de noemer "kleinschalig windpark" brengen.

De zwevende windmolen

Aangezien de windsnelheid op grote hoogte beduidend hoger is dan in de buurt van de grond, zou men daar met een veel geringer rotoroppervlak een zelfde vermogen kunnen opwekken. Het is dan een aantrekkelijk idee om een betrekkelijk kleine turbine te laten zweven.
We komen dit idee voor de eerste keer tegen bij ruimtevaartdeskundige professor Oberth, in 1979. Oberth tekende een in de bodem verankerde zeppelin die op 14 km hoogte zweeft. Op een hoogte van zo'n 11 km hangt een machinegondel aan de kabel. Oberth rekende met een vermogen van 5 MW en een gewicht van 85 ton. De zeppelin zou dan 250 m lang en 50 m in diameter moeten zijn. Voor problemen als storm en ijsvorming was echter niet direct een oplossing voorzien. (fig. 27)
De Nederlandse ingenieur Van Maldegem maakt in 1997 duidelijk dat het idee intussen niet van het toneel verdwenen is. Hij doet verslag van een project waarbij een turbine van 1 MW aan een 100 m lange kabel wordt verankerd. De zeppelin is nu buisvormig en verhoogt door zijn vorm de winddruk voor de rotor die zich in de buis bevindt. Opvallend is wel dat men met 100 m amper hoger gaat dan de ashoogte van de grootste klassieke windturbines, zodat de visuele impact hoewel van karakter veranderd niet echt gereduceerd wordt. De buis heeft namelijk een lengte van 40 m en een diameter van 30 m.

Op de zwevende windturbine zijn verschillende varianten bedacht, onder meer de "vliegende turbine" van de Delftse Werkgroep Aerolift, die helikoptergewijs in de lucht wordt gehouden. De helikopterrotor die de turbine zelf in de lucht houdt wordt aangedreven met een deel van de opgewekte elektriciteit.

Laddermolen

De laddermolen bestaat uit een zeer lange kabel waaraan een aantal vleugels ("vliegers") bevestigd zijn. De aërodynamica en de richting waarin de vliegers worden geplaatst is zodanig dat er een opgaande kant van de kabel ontstaat, die door de vliegers op de wind naar boven wordt getrokken. Op het hoogste punt aangekomen keert de vlieger en zakt naar beneden. Op die manier wordt aan de kabel een roterende beweging gegeven, die op een generator in het grondstation wordt overgebracht. In 1998 achtte een projectgroep bestaande uit studenten luchtvaarttechnologie (TU Delft) onder leiding van luchtvaartdeskundige en astronaut Wubbo Ockels een vermogen mogelijk van 70 MW. Daarvoor rekende men op een totale hoogte van 10 km en 1000 benodigde "Boeing"-vleugels. (fig. 28)
Hoewel technisch misschien beloftevol, is deze technologie nog steeds enkel op papier te bewonderen. Het voorstel om een laddermolen te plaatsen op het dak van het Nederlandse paviljoen op de Expo 2000 in Hannover, bleek niet realiseerbaar. Het werden uiteindelijk kleine driewiekers.

Mantelturbine

De mantelturbine bestaat uit een conventionele horizontale-asrotor waaromheen een naar de rotor toe versmallende straalbuis werd gebouwd. Op die manier wordt een drukverhoging bekomen, zodat men een zelfde vermogen kan bekomen met veel kleinere rotordiameters.
We vinden dit principe voor het eerst terug in een ontwerpschets uit 1862. In 2001 plant het Nieuw-Zeelandse bedrijf Vortec de bouw van een dergelijke 1 MW-machine in Spanje. (fig. 29) De rotordiameter bedraagt slechts 37 m. Daartegenover staat de omvangrijke constructie van de straalbuis, die overigens ook niet bepaald onopvallend is. De ontwikkelaars zien dan ook vooral potentieel op zee.

Kleinere turbines

Behalve aan het opschalen van het Deense concept, wordt hier en daar ook nog gewerkt aan de ontwikkeling van kleine windturbines. Die zijn dan vooral bedoeld om in gebouwen te integreren, of als component van een wind-dieselaggregaat als stroomvoorziening op afgelegen plaatsen (eilandjes, dorpen in ontwikkelingslanden).


De meeste van dit soort kleinere turbines zijn conventionele drie- of tweewiekers gebaseerd op een ouder ontwerp en hebben een nominaal vermogen van enkele tientallen kilowatt. (fig. 61)
Toch duiken af en toe nog andere modellen op, die claimen zich in de architectuur te laten integreren en op die manier (in combinatie met zonnepanelen bijvoorbeeld) een gebouw zelfvoorzienend te kunnen maken qua energie. Vermeldenswaard is de Canadese Catavent. Deze bestaat uit één of meer modules met een windvang die de luchtstroom naar een horizontaal draaiende turbine leidt. Eén module van 2,5 kW heeft een diameter van 2,2 m, de module van 10 kW is 2,8 m in doorsnede. (fig. 30) De prijs per geproduceerde kilowattuur is echter (door het lage vermogen) vele malen hoger dan die van een commerciële driewieker. Het is dan ook niet te verwachten dat dit soort systemen op korte termijn verder komt dan toepassing in enkele demonstratieprojecten.
De Nederlandse firma Lagerwey the Windmaster ontwikkelde in 2000 een turbine met een vermogen van slechts 2,5 kW, speciaal voor toepassing in laagenergiewoningbouw. De prijs per kilowattuur ligt bijzonder hoog maar bedraagt slechts de helft van die welke voor fotovoltaïsche zonne-elektriciteit betaald moet worden. De windmolen heeft een ashoogte van 12 of 15 meter en een rotordiameter van vijf meter, en kan eventueel op een dak gemonteerd worden. Deze laatste mogelijkheid werd aangetoond op het dak van het Nederlandse paviljoen op de Wereldtentoonstelling te Hannover. (fig. 31)


De maatschappij


Maatschappelijke legitimatie van de windturbine

Historische windmolens

Tot de 18e eeuw waren wind- en waterkracht, naast menselijke en dierlijke arbeid, de enige energiebronnen die aangewend konden worden om machines aan te drijven. Vanuit deze beperkte keuzemogelijkheid beschouwd hoeft het niet te verwonderen dat men naarmate de constructietechnieken verbeterden steeds meer zware arbeid door de wind liet uitvoeren. Malen van graan en oliehoudende zaden, pompen en houtzagen waren de belangrijkste toepassingen.
De ontwikkeling van de stoommachine leverde aan het eind van de 18e eeuw een nieuw type van mechanische aandrijving voor de industrie. Het duurde echter nog een honderdtal jaar voor de stoommachine een dergelijke graad van ontwikkeling had bereikt dat hij op rendabele wijze bestaande windmolens zou kunnen vervangen. Ook de nieuwe verbrandingsmotor uit 1862 was daar niet onmiddellijk toe in staat. Het was maar met de uitvinding van de sterkstroommotor in 1867 door Siemens dat in de industrie een transformatie werd ingezet die de windmolennijverheid de das om kon doen.
Ook in vorige eeuwen werd de windmolen vaak als een openbare nutsvoorziening gezien. In 1833 werd in de gemeente Eeklo een aanvraag gedaan tot de bouw van een zevende graanmolen in de Molenstraat. De eigenaars van de bestaande windmolens tekenden bezwaar aan omdat ze vreesden dat hun eigen molens een gereduceerde windvang zouden ondervinden. Voorstanders stelden dat de waarde van de omliggende gronden zou stijgen en dat met de extra molen gemakkelijker aan de vraag naar bloem kon worden voldaan. Het schepencollege oordeelde dat het algemeen belang zwaarder doorwoog dan de privébelangen van de molenaars en stond de bouw toe.

De eerste elektrische turbines

Met de ontwikkeling van elektrische huishoudapparaten steeg de vraag naar elektriciteit sterk in de eerste helft van de 20e eeuw. Twee ontwikkelingen deden zich tegelijkertijd voor. In dichtbevolkte gebieden werden elektriciteitsnetten aangelegd waaraan krachtcentrales gekoppeld werden. In afgelegen gebieden ontwikkelde zich een vraag naar generatoren die in eilandbedrijf konden werken.
Tot aan het begin van de jaren 1970 was onderzoek, ontwikkeling en realisatie van installaties inzake stroomlevering aan het elektriciteitsnet bijna een monopolie van ingenieurs in dienst van stroomproducenten en onderzoeksinstellingen van de overheid. Alle potentiëlen werden aan grondig onderzoek onderworpen: zowel steenkool, aardolie, aardgas, waterkracht, kernsplitsing als windenergie. Windenergie leek van in het begin een eerder marginale plaats toebedeeld te krijgen, maar kreeg tijdens de Tweede Wereldoorlog weer een impuls in die streken waar fossiele brandstoffen amper nog te krijgen waren.
Aan het eind van de jaren 1960 leek beslist dat de grote potentiëlen van fossiele brandstoffen, kernsplitsing en waterkracht de stroomvoorziening van de Westerse landen (en het Oostblok) zou verzekeren. Symbolisch daarvoor is dat de Gedserwindturbine, die in 1959 nog door de Deense stroomproducent SEAS werd gebouwd als proefproject, in 1967 werd stilgelegd. Economische factoren waren doorslaggevend en hadden grootschalige windenergie definitief uit de markt geprezen.
Ook in afgelegen gebieden, waar kleine windturbines in trek waren gekomen, raakte na verloop van tijd de

gecentraliseerde elektriciteitsproductie steeds meer ingeburgerd, waardoor ook de kleine turbines uit het landschap verdwenen.

Milieubewustzijn

Algemeen

In 1962 sloeg het boek Silent Spring van Rachel Carson in als een bom. Het werk handelt over de dramatische ecologische gevolgen van het onbezonnen gebruik van pesticiden in de landbouw. Het verschijnen van het boek was symbolisch voor het ontluiken van een nieuw bewustzijn in de westerse wereld: het bewustzijn dat de draagkracht van de aarde niet steeds berekend is op het technologisch optimisme van de maatschappij, én het besef dat de mens eveneens een kwetsbaar onderdeel van het ecosysteem vormt.
Het duurde echter tot omstreeks 1970 voor de milieuproblematiek een vast onderdeel van het maatschappelijk debat ging uitmaken. Het Europees Jaar voor de Natuurbescherming in 1970, het alarmsignaal van de Club van Rome en de UNO-conferentie over het leefmilieu in Stockholm (beiden in 1972) droegen een belangrijke steen bij tot dit proces. Ook het thema van de ongebreidelde economische groei die aan de kaak wordt gesteld komt zeer vaak terug in populair-wetenschappelijke publicaties uit de periode 1968-1972. Overheidspublicaties allerhande deden in dezelfde periode hun best om het publiek zo goed mogelijk te informeren omtrent de milieuproblematiek. Daarnaast zouden ook de beelden van de aarde, die door de Apollo-maanvlucht werden geschoten en in 1968 een zeer groot publiek bereikten een belangrijke rol gespeeld hebben in dit proces van snelle bewustwording.
Parallel met deze bewustwording, ontstond een nieuwe sociale beweging. Verschillende nieuwe organisaties die deel uitmaakten van deze beweging waren ontstaan uit de klassieke natuurbehoudverenigingen. Kenmerkend voor de nieuwe milieubeweging is hun politieke gerichtheid. Voorbeelden zijn de Bond Beter Leefmilieu (in Vlaanderen, opgericht in 1971) en Greenpeace (eveneens in 1971 opgericht in de Verenigde Staten). In 1976 kwam het zover dat mensen uit die milieubeweging in diverse Vlaamse gemeenten een groene lijst vormden waarmee zij opkwamen voor de gemeenteraadsverkiezingen.
Heel wat milieuthema's werden de inzet van politieke besluitvorming. Onder andere de energievoorziening werd plots onderwerp van een publiek debat, en was niet langer het monopolie van technici en bestuurders van de nutsbedrijven. Specifieke milieuproblemen waarvan de oorsprong in de energiesector te vinden was, hebben dan ook aanleiding gegeven om windenergie in de jaren 1970 terug uit de kast te halen. We sommen ze hieronder op.

Luchtverontreiniging en zure regen

Omstreeks 1760 bezocht de grote bioloog-systematicus Linnaeus het Zweedse stadje Falun, waar sinds de veertiende eeuw een grote kopermijn werd uitgebaat. Linnaeus noteerde in zijn dagboek dat de grond er vergiftigd was door de zwaveldampen van de smeltovens, en legde een verband tussen plantensterfte, zwavelrook en verzuring.
In de eerste jaren van de 20e eeuw werd de term "smog" voor de eerste keer gebruikt om de ondoordringbare en onwelriekende mist te omschrijven die in de Engelse industriegebieden heel wat ongemak en zelfs dodelijke slachtoffers veroorzaakte.
Tussen 1955 en 1965 publiceerde de Amerikaanse hoogleraar Gorham een stroom artikelen waarin hij het verband probeerde aan te tonen tussen de verbranding van fossiele brandstoffen, verzuring van het regenwater, aantasting van vegetatie en het voorkomen van bronchitis.
Tussen 1967 en 1975 kreeg het probleem ruimere belangstelling, ook van de pers en het publiek. Verschillende onderzoeken toonden aan dat de visbestanden in Scandinavische meren terugliepen, dat naaldbossen dramatisch aan gezondheid inboetten, en vooral dat de stoffen die de industrie continu uitbraakt ook in lage concentraties schadelijk zijn voor de gezondheid.
De belangrijkste boosdoener is in alle gevallen het zwaveldioxide dat door tal van industriële processen wordt uitgestoten, in het bijzonder door de verbranding van fossiele brandstoffen. Andere belangrijke schadelijke stoffen die worden geëmitteerd zijn ammoniak, ozon, zoutzuur, stikstofdioxide, koolmonoxide en zware metalen.

Fossiele voorraden en duurzame ontwikkeling

Het Rapport van de Club van Rome, dat in 1972 de exponentiële economische groei in vraag stelde, waarschuwde er onder andere voor dat de voorraden fossiele brandstoffen niet zo oneindig waren als het onbeperkte gebruik ervan deed vermoeden. De cijfers van het US Bureau of Mines die in het rapport vermeld worden, waren voor velen een revelatie: aan het toenmalig tempo van verbruik was er nog voor 31 jaar aardolie en voor 38 jaar aardgas. Steenkool kwam er iets beter uit met nog 2300 jaar te gaan. De oliecrisis van 1973-1974, waarbij de energieprijzen de lucht inschoten, was voor velen bijna een empirisch bewijs voor de stellingen van de Club van Rome.
De prognoses werden in de loop der jaren naar boven bijgesteld. Het Energieonderzoekscentrum Nederland berekende in 1999 dat de bekende reserves (bij constant verbruik) nog 130 jaar toereikend zijn voor wat betreft olie, 140 jaar voor de conventionele aardgasvoorraden en 220 jaar voor de bewezen steenkoolvoorraden. Daarbij mogen in de toekomst vermoedelijk nog de mogelijk zeer grote niet-conventioneel winbare aardgasvoorraden worden geteld, evenals de niet-bewezen additionele voorraden steenkool die op 2400 jaar worden geraamd.
Deze laatste tendens neemt niet weg dat de voorraden ooit op zullen zijn wanneer men ze blijft consumeren. Onafgezien van de milieuproblemen die zullen ontstaan wanneer alle fossiele voorraden opgebrand zijn, is het zo dat deze natuurlijke hulpbronnen niet meer beschikbaar zullen zijn voor latere generaties.
In 1987 definieerde het Brundtlandrapport (uitgebracht door de Wereldcommissie voor Milieu en Ontwikkeling) het begrip "duurzame ontwikkeling": "Duurzame ontwikkeling beantwoordt aan de behoeften van vandaag zonder de capaciteit van de toekomstige generaties om hun eigen behoeften in te vullen, in gevaar te brengen." Sindsdien is het begrip een belangrijke toetssteen geworden voor eender welke politieke beslissing op sociaal en economisch gebied.

