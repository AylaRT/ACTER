Optimale behandeling met bètablokkers bij chronisch hartfalen mogelijk afhankelijk van de genetische achtergrond van de patiënt 
Al vrij lang is bekend dat zogenoemde monogenetische erfelijke aandoeningen worden veroorzaakt door één pathogene mutatie in het verantwoordelijke gen. Bij multifactoriële aandoeningen wordt de betrokkenheid verondersteld van meerdere genen, waarin variaties voorkomen. Een van die variaties is een polymorfisme. Een polymorfisme is het vóórkomen binnen een populatie van twee of meer allelen, dat wil zeggen alternatieve vormen van een gen, op eenzelfde plaats in het DNA, waarbij het minst frequente allel vaker voorkomt dan door een nieuwe mutatie kan worden verklaard; die laatste frequentie wordt arbitrair gesteld op tenminste 1.
Bij de genetische ontrafeling van multifactoriële aandoeningen probeert men specifieke polymorfismen in het DNA te vinden die bewerkstelligen dat een individu met een bepaald polymorfisme meer of juist minder kans heeft op het krijgen van een multifactoriële aandoening. Daarbij veronderstelt men bovendien een exogene invloed die zou inspelen op die variatie in het DNA. Deze genetische ontrafeling staat echter nog in de kinderschoenen.

Bij deze zoektocht is men ook gericht op het vinden van polymorfismen die van invloed zijn op de manier waarop een patiënt reageert op de toediening van geneesmiddelen. Dit wordt bestudeerd binnen de farmacogenetica. Allang is bijvoorbeeld bekend dat bij de omzetting van geneesmiddelen in de lever polymorfismen in het cytochroom P450-systeem verantwoordelijk zijn voor verschillen in de omzettingssnelheid bij verschillende personen. Dan ligt het voor de hand om bij de dosering met dergelijke individuele verschillen rekening te houden. Dat spreekt elke medicus die bekend is met het voorschrijven van geneesmiddelen meestal zeer aan. Eén recenter voorbeeld is dat van cumarinen en bloedingsrisico's bij de variantgenen CYP2C9 en VKORC1.

Regelmatig wordt ons voorgehouden dat via de farmacogenetica de individuele farmacotherapie ('personal pills') als concreet toekomstbeeld binnen bereik komt. De realiteit is vooralsnog echter minder mooi. Dat heeft te maken met heterogeniteit tussen verschillende bevolkingsgroepen, waardoor een farmacogenetisch effect dan weer wel en dan weer niet wordt gezien. Voorts zijn er effecten van het ene enkelvoudige nucleotidepolymorfisme ('single nucleotide polymorphism'; SNP) op het andere SNP, zodat wij niet begrijpen waarom een bepaald SNP in een schijnbaar irrelevant stuk DNA toch een effect sorteert op de farmacodynamiek van een bepaald geneesmiddel.

Bovendien is van belang dat de farmaceutische industrie niet direct baat lijkt te hebben bij deze ontwikkeling. Daar produceert men graag medicijnen in grote hoeveelheden, die liefst ook nog voor meerdere toepassingen zijn te gebruiken. Dat is op zich weer te begrijpen als men naar de extreem hoge ontwikkelingskosten kijkt van een nieuw geneesmiddel. Kortom, tot op de dag van vandaag zijn de verwachtingen op doorbraken in de farmacogenetica vooral tegengevallen. Maar recent is er een interessante waarneming gedaan.

polymorfisme in bèta-adrenerge receptoren
Al enige tijd zijn er tegenstrijdige berichten over het effect van een polymorfisme in de ß1-adrenerge receptoren bij de toediening van bètablokkers. Deze groep geneesmiddelen speelt, zoals bekend, onder andere een belangrijke rol bij de behandeling van patiënten met chronisch hartfalen. Het gaat daarbij met name om een polymorfisme op plaats 389 in het eiwit dat deze receptor vormt. Er is op die positie bij mensen met een blanke achtergrond meestal een arginine aanwezig, de zogenaamde Arg389-variant, met een allelfrequentie van 75, maar minder vaak is er een glycine aanwezig, de Gly389-variant, met een allelfrequentie van 25. Dit polymorfisme zou kunnen verklaren waardoor de ene patiënt na toediening van een bepaalde bètablokker veel beter reageert dan de andere. Echter, het klinisch onderzoek was gestrand in tegenstrijdige resultaten.

Een onderzoeksgroep uit Würzburg (Duitsland) koos recent voor een heel andere benadering. Zij onderzochten de bètablokkers carvedilol, bisoprolol en metoprolol in een speciaal ontwikkelde in-vitro-opstelling met de naam 'fluorescent resonance energy transfer' (FRET). Deze opstelling maakt het mogelijk om direct ('real time') de structuurveranderingen in de receptor vast te leggen die leiden tot inactivatie, hetgeen het doel is van behandeling met bètablokkers. De experimenten werden gedaan met behulp van in kweek gebrachte menselijke HEK293-cellen, waarin de ß1-adrenerge receptor tot expressie was gebracht.

Voor alle drie de bètablokkers werd in dit systeem een verhoging van de FRET-ratio gezien, die samenhangt met een verandering van de receptorstructuur, met als resultaat een inverse agonistische werking, dat wil zeggen verminderde activiteit op de ß1-adrenerge receptoren. De effecten van metoprolol en bisoprolol verschilden niet tussen de twee genetische varianten Arg389 en Gly389. Alleen voor carvedilol werd een zeer sterk invers agonistisch effect aangetoond voor beide varianten. Daarbij was bovendien de remming in de Arg389-variant 2,5 maal zo sterk als in de Gly389-variant.

De auteurs onderzochten het polymorfisme ook nog in een celkweek van neonatale rattencardiomyocyten die genetisch getransfecteerd waren met de beide genetische varianten. Beide varianten leidden weliswaar op zich al tot een verhoging van de contractiele activiteit van de myocyten ten opzichte van ongetransfecteerde, 'wild type'-myocyten, maar de activiteit was in de Arg389-variant 1,5 maal zo hoog als in de Gly389-variant. Carvedilol remde de contractiele activiteit van de myocyten preferentieel in de Arg389-variantcellen.

Interessant hierbij is het gegeven dat het effect van bètablokkers mede afhangt van de etnische achtergrond van de patiënt. Uit een studie in New York bleek al in 2001 dat de behandeling met bucindolol bij chronisch hartfalen minder goed werkte bij patiënten met een negroïde achtergrond. Dit zou kunnen samenhangen met het feit dat de Arg389-variant in de ß1-adrenerge receptor 20 minder vaak voorkomt bij mensen met deze achtergrond.

De Duitse auteurs concluderen voorzichtig dat zij een bijzonder effect van carvedilol hebben gevonden. De Arg389-variant van de ß1-adrenerge receptor is extreem gevoelig voor de bètablokker carvedilol. Zij voorspellen dat dit effect waarschijnlijk klinisch relevant zal blijken te zijn. Het is opmerkelijk en niet eenvoudig te verklaren waardoor een niet-selectieve bètablokker dit effect heeft. Uit een andere studie bleek overigens dat de bètablokker bucindolol eigenlijk alleen effect sorteert bij patiënten die de Arg389-variant hebben en niet bij patiënten met het Gly389-genotype. In diezelfde studie concluderen de auteurs dat de bètablokker carvedilol een genotype-onafhankelijke antagonist is, in tegenstelling tot wat de Duitse studie hierover uitwijst.

Het nettoresultaat van dit alles is onzes inziens dat men nu toch weer terug moet naar geprotocolleerde klinische studies, waarbij naast de gebruikelijke voorzorgen ook rekening wordt gehouden met dit genetische polymorfisme. Een alternatief zou zijn dat de resultaten in een aantal grote trials nog eens worden gestratificeerd naar deze genetische variant. Van veel recente trials is DNA van de patiënten nog beschikbaar. Als de resultaten van deze in-vitrostudie bevestigd worden, zal bij de behandeling van patiënten met hartfalen via bètablokkers in de toekomst overwogen moeten worden om bij de keuze voor carvedilol rekening te houden met het vóórkomen van genetische varianten bij patiënten. Zo nodig zou die genetische achtergrond eerst in kaart kunnen worden gebracht. Daarmee zou dan toch een stap in de richting van individuele farmacotherapie gezet zijn. Wellicht kan de fabrikant van carvedilol overwegen om de DNA-test, waarmee het polymorfisme kan worden bepaald, er dan zelf bij te leveren.