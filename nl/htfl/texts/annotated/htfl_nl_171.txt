Volwassenen met een aangeboren hartafwijking : klinische uitkomsten en nieuwe echocardiografische technieken

Tegenwoordig bereikt ongeveer 90% van de patiënten met een aangeboren hartafwijking de volwassen leeftijd. Hoewel operaties op kinderleeftijd hebben geleid tot een toegenomen levensverwachting, hebben veel patiënten nog wel te maken met restafwijkingen. Deze restafwijkingen zorgen voor een verhoogd risico op complicaties zoals ritmestoornissen en hartfalen, die kunnen leiden tot overlijden. Speckle-tracking echocardiografie, ook wel speckle-echo, is een relatief nieuwe echotechniek die in staat is om vroege tekenen van een verminderde hartfunctie te detecteren door de beweging van een microstukje van de hartspier te volgen.
In dit proefschrift wordt de toepasbaarheid van speckle-echo beschreven bij patiënten met verschillende typen aangeboren hartafwijkingen. Ook al hebben veel patiënten (nog) geen klachten van hartfalen, toch blijkt de meerderheid van de patiënten een verminderde kamerfunctie te hebben. De kamerfunctie zou in de toekomst meer kunnen verslechteren. Aan de hand van ons proefschrift raden wij daarom aan om alle patiënten na een chirurgische reparatie van een hartafwijking levenslang te vervolgen, waarbij de speckle-echo betere informatie lijkt te verschaffen dan de standaard echocardiografie voor het vroegtijdig opsporen van problemen zoals hartfalen. We hopen de speckle-echo steeds meer in de kliniek te kunnen toepassen.