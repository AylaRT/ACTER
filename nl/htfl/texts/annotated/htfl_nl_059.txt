De behandeling van ernstig hartfalen bij een peripartum cardiomyopathie 
Peripartum cardiomyopathie is een zeldzame ziekte. Ernstig hartfalen is nog zeldzamer bij deze patiënten. In de helft van de gevallen is dit hartfalen reversibel. 

Voor deze jonge vrouwen is een maximale medicamenteuze therapie de eerste keuze. Aangezien de klinische evolutie niet voorspelbaar is en een laattijdige recuperatie van de hartfunctie mogelijk, is bij falen van de medicamenteuze therapie mechanische ondersteuning te overwegen. Ook harttransplantatie is mogelijk bij deze patiënten en de resultaten zijn goed. 

De ziektegeschiedenis van een patiënte met een peripartum cardiomyopathie en ernstig hartfalen wordt beschreven. Aan de hand van dit voorbeeld worden de mogelijke behandelingsmodaliteiten overlopen en wordt aangetoond dat de mogelijke omkeerbaarheid van dit soms ernstig hartfalen een belangrijke rol speelt in de therapeutische aanpak.