Polsdruk en het risico van hartfalen in de oudere bevolking
Het syndroom hartfalen verklaart voor een aanzienlijk deel de sterfte en de morbiditeit onder ouderen. Door de toenemende vergrijzing van de bevolking stijgt de prevalentie van hartfalen. Op dit ogenblik verdubbelt de incidentie per decennium na het 45e levensjaar. Hypertensie is als risicofactor geïdentificeerd.

Aangezien met het ouder worden de bloeddruk stijgt onder invloed van veranderende vaatwandeigenschappen, waaronder een toegenomen arteriële stijfheid, onderzochten Chae et al. de voorspellende waarde van de polsdruk en het vóórkomen van hartfalen in de oudere bevolking.1 Polsdruk, als afgeleide van arteriële stijfheid, werd hierbij gedefinieerd als het verschil tussen systolische en diastolische bloeddruk.

Hiertoe werden 1621 mensen geselecteerd uit het 'East Boston senior health project'. Geen van de deelnemers vertoonde klinische symptomen van hartfalen. De gemiddelde leeftijd bedroeg 77,9 (SD: 5,0) jaar en het merendeel van de populatie bestond uit vrouwen (66,1). De mediane follow-upduur van dit prospectieve cohortonderzoek bedroeg 3,8 jaar. De bloeddruk werd met behulp van een kwikmanometer bepaald. Het eindpunt hartfalen werd in de analyse opgenomen, indien dit bevestigd werd door de ontslagdiagnose na ziekenhuisopname (n = 208) of indien vermeld op de overlijdensakte (n = 13). Naast deze gegevens werden eveneens data verzameld over de medische voorgeschiedenis en het medicijngebruik. Na analyse bleek polsdruk een onafhankelijke voorspeller van hartfalen. Iedere 10-mmHg-stijging bleek gepaard te gaan met een met 14 (95-betrouwbaarheidsinterval: 1,05-1,24; p = 0,03) toegenomen risico op hartfalen.

In de groep met de hoogste tertielwaarde (polsdruk > 67 mmHg) bleek dit risico zelfs toegenomen met 55, indien vergeleken werd met de groep met de laagste tertielwaarde (polsdruk < 55 mmHg). Hierbij bleek polsdruk een betere voorspellende waarde te hebben dan de systolische bloeddruk. Dit effect was onafhankelijk van de diastolische bloeddruk. Het gerapporteerde verband tussen polsdruk en hartfalen bleek verder onafhankelijk van het optreden van ischemische hartziekten. Het op deze wijze bepalen van de polsdruk zou individuen met een verhoogd risico op hartfalen eenvoudig kunnen identificeren. In dit onderzoek ontbraken echter gegevens over de linkerventrikelfunctie. De ontbrekende schakel tussen een toegenomen polsdruk en het klinische syndroom hartfalen zou het asymptomatisch disfunctioneren van de linkerventrikel kunnen zijn. Hernieuwde aandacht voor arteriële stijfheid en de relatie met hart- en vaatziekten, maar nog belangrijker het medicamenteus beïnvloeden hiervan, zou de verwachte prevalentiestijging van hartfalen op gunstige wijze kunnen beïnvloeden.