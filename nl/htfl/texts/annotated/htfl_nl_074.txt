Myocardischemie als gevolg van behandeling met capecitabine 
Een 53-jarige man en een 76-jarige vrouw kregen het cytostaticum capecitabine voorgeschreven in respectievelijk een palliatieve en een adjuvante setting, wegens een colorectaal carcinoom. Bij beiden ontwikkelde zich binnen enkele dagen myocardischemie. Bij de man werd de dosis verlaagd en werd metoprolol voorgeschreven, bij de vrouw werd de capecitabinebehandeling gestaakt. Volgens de literatuur is de kans op myocardischemie tijdens behandeling met capecitabine 0,4, onafhankelijk van de verdere voorgeschiedenis. Een voorgeschiedenis van coronairlijden wordt buiten studies dan ook niet beschouwd als contra-indicatie voor behandeling met capecitabine. In geval van stabiele angineuze klachten tijdens behandeling zou voortzetting van behandeling met een gereduceerde capecitabinedosis kunnen worden overwogen. Een therapeutische overstap naar een alternatieve fluoropyrimidine zoals fluorouracil en raltitrexed lijkt eveneens veilig. Raltitrexed is echter niet meer verkrijgbaar in Nederland.

Het fluoropyrimidine fluorouracil (5FU) is reeds meer dan 30 jaar de hoeksteen in de chemotherapeutische behandeling van gemetastaseerde gastro-intestinale tumoren en het mammacarcinoom. Het nadeel van 5FU is dat het intraveneus moet worden toegediend en dat het een korte halfwaardetijd heeft. Langdurige toediening in 48-uursschema's of nog langer heeft een gunstiger antitumoreffect dan bolustoediening.

De introductie van orale fluorouracil-prodrugs is een stap voorwaarts gebleken in de chemotherapeutische behandeling van de genoemde tumoren, want nu kan een langdurige behandeling worden gegeven zonder de vele nadelen van langdurige infusietherapie. Capecitabine behoort tot de cytostatica die per os worden toegediend. Het middel zelf is niet rechtstreeks cytotoxisch, maar wordt via 3 stappen omgezet in het actieve 5FU en zijn cytotoxische metabolieten. De eerste 2 stappen vinden plaats in de lever. De 3e stap is afhankelijk van het enzym thymidinefosforylase en vindt plaats in alle weefsels die voldoende van dit enzym tot expressie brengen. Het feit dat tumorweefsel een zeer sterke expressie van thymidinefosforylase heeft, leidt ertoe dat de omzetting tot 5FU hoofdzakelijk daar plaatsvindt. Weefsels die weinig expressie van het enzym tonen, worden daarentegen voor 5FU-toxiciteit behoed.

Capecitabine is tot op heden met name bij de behandeling van borst-, darm- en maagkanker uiterst waardevol gebleken. Het bijwerkingenprofiel van capecitabine is doorgaans gunstig, tenzij de behandelde patiënt een deficiëntie heeft van het enzym dihydropyrimidinedehydrogenase. Door deze deficiëntie wordt 5FU trager gemetaboliseerd, hetgeen leidt tot langere dan wel intensievere 5FU-expositie en meer toxiciteit. De meest voorkomende bijwerkingen van capecitabine zijn palmoplantaire erytrodysesthesie (hand-voetsyndroom), vermoeidheid, misselijkheid, stomatitis en diarree.

In dit artikel beschrijven wij 2 casussen met een zeldzame, maar zeer ernstige bijwerking: myocardischemie.
