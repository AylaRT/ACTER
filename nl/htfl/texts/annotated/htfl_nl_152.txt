Partiële linker ventriculectomie (Batista-operatie) ter behandeling van eindstadium hartfalen na afwijzing voor harttransplantatie
Een 64-jarige vrouw was ernstig geïnvalideerd door dyspneu ten gevolge van 'eindstadium hartfalen' op basis van idiopathische dilaterende cardiomyopathie. De mitralisklep was ernstig insufficiënt; de coronairvaten waren normaal. Patiënte kwam niet in aanmerking voor harttransplantatie. Partiële linker ventriculectomie volgens Batista werd verricht en de mitralisklep werd vervangen door een kunstklep. De linkerventrikelejectiefractie nam toe van 0,12 vóór de operatie tot 0,35 daarna en tot 0,43 2 jaar later. Patiënte kon zich toen vrijwel normaal inspannen (klasse I-II volgens de New York Heart Association (NYHA)). In Nederland is partiële linker ventriculectomie de laatste chirurgische optie voor patiënten die zijn afgewezen voor harttransplantatie.