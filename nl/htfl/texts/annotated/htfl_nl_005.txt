Hartfalen en voorschrijven van angiotensine-converterend-enzymremmers in de huisartspraktijk 
Eccles et al. stelden met een breed samengestelde consensusgroep een richtlijn op voor huisartsen voor het gebruik van angiotensine-converterend-enzym(ACE)-remmers bij volwassenen met hartfalen. De bij een systematische zoektocht in de literatuur gevonden kwantitatieve effecten werden volgens de regels van de 'evidence-based medicine' geordend en samengevat. Dit artikel is een verkorte weergave van de volledige richtlijn.

Hartfalen is een aandoening met een slechte prognose. Slechts 20-30 van degenen die daar baat bij zouden hebben krijgt nu van de huisarts een ACE-remmer. Gesteld wordt dat alle patiënten met klachten van hartfalen en met aanwijzingen voor een systolische disfunctie van het linker ventrikel (LVSD) behandeld zouden moeten worden met een ACE-remmer. Bij LVSD is een ejectiefractie van 35 of minder vastgesteld met echocardiografie. Hoe groter de systolische disfunctie, hoe meer effect er van behandeling met ACE-remmers te verwachten is. Patiënten met een recent myocardinfarct en LVSD zouden vooral ook met ACE-remmers moeten worden behandeld. De waarde van behandeling met ACE-remmers voor patiënten met hartfalen in termen van algemeen welbevinden en kwaliteit van leven is onduidelijk. De behandeling is wel kosteneffectief, maar vooral indien de in onderzoeken gebruikelijke hoge doseringen worden toegepast.

De diagnose 'hartfalen' wordt niet altijd gesteld in de huisartspraktijk. Patiënten met hartfalen worden het best geïdentificeerd met echocardiografie. De werkgroep presenteert een stroomdiagram voor de diagnostische onzekerheid als echocardiografie of radionuclidemetingen praktisch niet mogelijk zijn. De huisarts kan daarna bij iedere stap (zoals na een ECG) besluiten dat er voldoende diagnostische zekerheid is voor behandeling met ACE-remmers. Omdat er geen belangrijke klinische verschillen zijn tussen de diverse ACE-remmers beveelt de werkgroep aan om de goedkoopste te nemen.

Dit is een belangrijke publicatie. De bevindingen kunnen een grote rol spelen bij de herziening van de standaard 'Hartfalen' van het Nederlands Huisartsen Genootschap. Ze suggereren een prominentere plaats voor ACE-remmers en echocardiografie.