Een nieuw hartgeruis bij een patiënt met hartfalen: niet altijd een klepafwijking 
Groenewegen et al. (2005:845-9) maken melding van een acute rupturering van het ventrikelseptum als zeldzame levensbedreigende complicatie van het hartinfarct. De eerste casus in deze les roept vanuit internistisch oogpunt echter vragen op. Bij opname van deze patiënt blijken er een hyperglykemie en een nierinsufficiëntie. De gerapporteerde laboratoriumuitslagen zijn: natrium: 122 mmol/l; kalium: 6,9 mmol/l; glucose: 40,0 mmol/l; en creatinine: 147 μmol/l. De ureumconcentratie wordt niet gegeven, maar deze is, op basis van de creatinineconcentratie en de aanwezige 'forward failure', waarschijnlijk minimaal 15 mmol/l. Aldus is de plasma-osmolaliteit te berekenen en er waren dus een licht hyperosmolaire hyperglykemische ontregeling en een hyperkaliëmie. Bovendien was er een geringe hyponatriëmie, met een voor de hyperglykemie gecorrigeerde natriumconcentratie van minimaal circa 132 mmol/l. In de klinische les wordt gesteld dat patiënt behandeld werd met insuline en met kaliumsuppletie en dat er verder werd gestreefd naar een negatieve vochtbalans door middel van vochtbeperking en lisdiuretica.

Deze aanpak verbaast ons. De noodzaak van insuline staat buiten kijf. Het geven van kaliumsuppletie bij een serumkaliumconcentratie van 6,9 mmol/l is op zijn minst voor discussie vatbaar. Vanuit internistisch oogpunt zijn diuretische therapie en vochtrestrictie echter incorrect.

De standaardtherapie bij een hyperosmolaire hyperglykemische ontregeling is geen vochtrestrictie (en/of toediening van diuretica), maar juist vochtsuppletie. Het gevaar van vochtrestrictie in deze gevallen is verdere verslechtering van de weefselperfusie, waardoor onder andere cerebrale of mesenteriale ischemie kan worden uitgelokt of verergerd. Deze laatste complicatie is bij patiënt A ook opgetreden.

Wij realiseren ons dat de cardiologische conditie wellicht heeft geleid tot het voornoemde beleid. De afwezigheid van pulmonale overvulling – bij auscultatie van de longen waren er geen afwijkingen en er was een goede Po2 – laat onzes inziens echter zeker ruimte voor vochtsuppletie. Hoewel wij er ons bewust van zijn dat het doel van de klinische les niet primair is gericht op de behandeling van de simultaan met de ventrikelseptumruptuur opgetreden verstoring van de water- en zouthuishouding, ware het – mede in het licht van het didactisch doel dat met een klinische les in het Tijdschrift wordt nagestreefd – onzes inziens zorgvuldiger geweest wanneer dit aspect van de behandeling correct was besproken.