Toepassing van een elektrisch steunhart bij 3 patiënten met terminaal hartfalen als overbrugging naar transplantatie 

Mechanische linker ventrikel ondersteunende apparaten hebben zich internationaal reeds een plaats verworven bij de behandeling van terminaal hartfalen. De verwachting is dat ze in de toekomst meer en meer gebruikt zullen worden als tijdelijke overbrugging naar herstel van het falende hart en in mindere mate als overbrugging naar harttransplantatie. Bij 3 patiënten, mannen van 68, 57 en 49 jaar met een eindstadium van hartfalen, werd een elektrisch aangedreven pomp (een linkerventrikelondersteuningspomp) geïmplanteerd voor overbrugging van de tijd tot harttransplantatie. Gekozen werd voor het Heartmate Vented Electric System (ThermoCardiosystems; Woburn, Mass., VS). Daarbij wordt een pomp geïmplanteerd onder het diafragma en aangesloten op de apex van het linker ventrikel en het pars ascendens aortae. De eerste 2 patiënten bereikten het moment van transplantatie; zij gebruikten het steunhart resp. 367 en 416 dagen. De derde patiënt overleed na implantatie van de pomp, door progressief rechterventrikelfalen. De eerste patiënt overleed kort na harttransplantatie.