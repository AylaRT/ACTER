Rosuvastatine bij ouderen met systolisch hartfalen 
Aangezien weinig patiënten met systolisch hartfalen in klinische onderzoeken overlijden aan een myocardinfarct, is de waarde van behandeling met statines bij deze groep patiënten twijfelachtig. Bovendien is in deze groep patiënten een laag totaal cholesterol gebruikelijk, hetgeen samengaat met een slechtere uitkomst. De verschillende manieren waarop statines hun effect uitoefenen, onder andere door verbetering van de endotheelfunctie en door anti-inflammatoire effecten, zouden wel nuttig kunnen zijn bij hartfalen. Een aantal niet-gerandomiseerde onderzoeken wijst erop dat gebruik van statines door patiënten met hartfalen tot een betere uitkomst leidt.