Digoxine en mortaliteit bij atriumfibrilleren 
Digoxine wordt op grote schaal toegepast bij de behandeling van atriumfibrilleren en hartfalen. De toepassing bij hartfalen lijkt, na enkele grote onderzoeken, niet meer ter discussie te staan (het verbetert de kwaliteit van leven en de inspanningstolerantie). Bij atriumfibrilleren ligt dat anders. Er zijn zelfs aanwijzingen dat digoxine een negatief effect heeft op de overleving van deze patiënten. Hallberg et al. verrichtten een prospectief cohortonderzoek met het doel na te gaan wat het effect op de overleving is van gebruik van digoxine door patiënten met atriumfibrilleren met of zonder hartfalen.