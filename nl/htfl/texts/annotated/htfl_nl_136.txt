Nieuwe gegevens betreffende de behandeling van hartfalen. De Val-HeFT- en de Copernicus-studies 
Val-HeFT en Copernicus zijn twee recente studies met belangrijke nieuwe gegevens betreffende de behandeling van systolisch hartfalen.
In Val-HeFT werd gekeken naar het nut van het toevoegen van valsartan (een AT-II-antagonist) aan een klassieke hartfalenbehandeling. De meeste studiepatiënten waren bij de start van de studie reeds behandeld met een ACE-remmer. Er was geen effect op de totale mortaliteit, maar wel een significante reductie van het gecombineerde risico op de mortaliteit en de niet-fatale cardiale voorvallen. Dit voordeel was het duidelijkst in de groep die niet behandeld was met een ACE-remmer. Belangrijk is wel dat het positief resultaat niet gezien werd in de groep die met ß-blokkers behandeld werd.
De eerste keus voor systolisch hartfalen blijft de combinatie ACE-remmer en ß-blokker. Bij intolerantie voor ACE-remmers (invaliderende hoest, angioneurotisch oedeem) is een AT-II-antagonist een goed alternatief. De combinatie van ACE-remmer en AT-II-antagonist kan voorlopig enkel aangeraden worden voor de patiënten die geen ß-blokker kunnen krijgen.
De Copernicus-studie is de eerste studie die overtuigend aantoont dat een ß-blokker (carvedilol) de mortaliteit en de morbiditeit op een significante manier verbetert bij ernstig symptomatisch systolisch hartfalen. Het nut van ß-blokkers bij mild en matig hartfalen was reeds door vroegere studies aangetoond.