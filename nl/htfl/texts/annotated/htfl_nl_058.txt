Dobutaminetherapie thuis als brug naar harttransplantatie of als einddoeltherapie bij ernstig hartfalen begeleid door de 'nurse practitioner' 
Doel.
Inventariseren van de resultaten van intraveneuze thuisbehandeling met dobutamine van ambulante patiënten met ernstig hartfalen.

Opzet.
Retrospectief.

Methode.
Gegevens werden verzameld van de 40 patiënten die waren behandeld met dobutaminethuisinfusie in de periode 1 januari 1994-medio november 2006 in het Thoraxcentrum van het Universitair Medisch Centrum Groningen. Zij werden begeleid door een 'nurse practitioner'.

Resultaten.
De onderzoeksgroep bestond uit 31 mannen en 9 vrouwen. Er stonden 22 patiënten op de wachtlijst voor een harttransplantatie; zij hadden een gemiddelde leeftijd van 49 jaar. Bij de andere 18 patiënten, gemiddeld 63 jaar oud, ging het om einddoeltherapie. De gemiddelde toegediende dosis dobutamine was 4 μg/kg/min (uitersten: 2-10). De gemiddelde therapieduur was 3,5 en 1,5 maand bij respectievelijk de wachtlijst- en de einddoeltherapiepatiënten. Van de 22 wachtlijstkandidaten (64) ondergingen er 14 een succesvolle harttransplantatie, 2 stonden nog op de wachtlijst en 6 overleden terwijl zij op de wachtlijst stonden. Complicaties met het infusiesysteem en ontladingen van een implanteerbare cardioverterende defibrillator kwamen elk bij 6 (15) patiënten voor. De kwaliteit van leven bij de wachtlijstkandidaten was redelijk tot goed en bij de einddoeltherapiepatiënten matig tot redelijk. De kosten waren € 450,– per maand voor medicatie en pomphuur.

Conclusie.
Therapie voor dobutaminethuisinfusie als brug naar harttransplantatie of als einddoeltherapie bij ernstig hartfalen, met begeleiding van een nurse practitioner, was mogelijk, veilig en niet kostbaar.
