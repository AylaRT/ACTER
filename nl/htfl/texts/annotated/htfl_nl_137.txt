Hartrevalidatie bij patiënten met een aangeboren hartafwijking, een implanteerbare defibrillator of chronisch hartfalen 
Hartrevalidatie is de zorg die traditioneel vooral werd aangeboden aan mannen van middelbare leeftijd na bijvoorbeeld een myocardinfarct, een dotterbehandeling of een kransvatomleidingsoperatie. Bij hen zijn de effectiviteit en de veiligheid van fysieke training binnen een hartrevalidatieprogramma goed gedocumenteerd. Moderne hartrevalidatie, met als doel herstel van zowel fysiek als sociaal functioneren, is echter meer dan een bewegingsprogramma; in 1990 werd deze mening al in dit tijdschrift geuit. Mede dankzij de publicatie in 1995 van de door de Nederlandse Hartstichting uitgegeven richtlijnen heeft de hartrevalidatie zich inmiddels ontwikkeld tot een multidisciplinaire behandeling voor patiënten met een coronaire of een niet-coronaire hartziekte. Dit komt expliciet naar voren in de 'Richtlijn hartrevalidatie 2004'.
In dit artikel bespreken wij het effect en de veiligheid van hartrevalidatie bij 3 in omvang toenemende groepen hartpatiënten: patiënten met een aangeboren hartafwijking, patiënten die een implanteerbare 'cardioverter'- defibrillator (ICD) hebben gekregen en patiënten met stabiel chronisch hartfalen. Bij de bespreking besteden wij aandacht aan de kenmerken van de patiëntencategorieën en de specifieke cardiale en niet-cardiale problemen, aan het gepubliceerde onderzoek naar werkzaamheid en veiligheid van hartrevalidatie en de adviezen uit de internationale literatuur, en tenslotte aan de betekenis die de 'Richtlijn hartrevalidatie 2004' voor de praktijk zou kunnen hebben.