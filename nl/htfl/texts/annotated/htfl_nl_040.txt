NSAID's: verboden bij hartfalen? 
Waarom dit onderzoek?
Steeds meer onderzoeken suggereren dat het gebruik van non-steroïde anti-inflammatoire geneesmiddelen (NSAID's) met name bij patiënten met cardiovasculaire aandoeningen verband houdt met een verhoogd cardiovasculair risico.

Wat is de onderzoeksvraag?
Wat is de relatie tussen NSAID-gebruik en prognose bij patiënten met hartfalen?1

Hoe werd dit onderzocht?
In een retrospectief Deens onderzoek werd de relatie bestudeerd tussen het gebruik van zowel selectieve cyclo-oxygenase(COX)-2-remmers als non-selectieve NSAID's en de mortaliteit en cardiovasculaire morbiditeit bij 107.092 patiënten met hartfalen.

Belangrijkste resultaten
Van alle patiënten gebruikte meer dan een derde tenminste één NSAID op enig moment na een eerste opname voor hartfalen. Er was geen verschil in het vóórkomen van comorbiditeit tussen patiënten die wel of geen NSAID's gebruikten. Gebruik van alle selectieve COX 2-remmers en diclofenac evenals van hoge doseringen ibuprofen en naproxen hield sterk verband met een hogere mortaliteit vergeleken met patiënten die geen NSAID's gebruikten, zelfs na uitgebreide correctie voor verschillen in de uitgangssituatie. Het 'number needed to harm' was laag voor alle NSAID's en lag tussen de 9 en 53 patiënten per jaar. Opvallend genoeg werd het hoogste mortaliteitsrisico gevonden bij patiënten die diclofenac gebruikten, een veel voorgeschreven NSAID. Tevens was er een dosisafhankelijke toename in het geobserveerde mortaliteitsrisico; ook leidde NSAID-gebruik tot meer ziekenhuisopnamen voor hartfalen en acute myocardinfarcten.

Consequenties voor de praktijk
Het onderzoek laat zien dat NSAID-gebruik zeer frequent voorkomt bij patiënten met hartfalen en dat het gebruik ervan leidt tot een sterk toegenomen risico op mortaliteit en cardiovasculaire morbiditeit. Behandeling met NSAID's, in het bijzonder COX 2-remmers, moet men daarom zoveel mogelijk vermijden bij patiënten met hartfalen. Indien patiënten afhankelijk zijn van NSAID's, verdienen laaggedoseerde, niet-selectieve COX 1-remmers de voorkeur.