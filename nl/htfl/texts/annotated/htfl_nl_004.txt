Asymptomatische dilatatie van de linker ventrikel als risicofactor voor de ontwikkeling van hartfalen 
Sinds 1948 worden in de 'Framingham heart study' 5209 inwoners van Framingham (Massachusetts, USA) onderzocht. Vanaf 1971 zijn daar de partners en kinderen van de oorspronkelijke populatie aan toegevoegd in de 'Framingham offspring study'. Dergelijke epidemiologische onderzoeken zijn bij uitstek geschikt om de voorspellende waarde te bepalen van biomedische variabelen, zoals de echocardiografische dimensies van de linker ventrikel (LV) voor het optreden van cardiovasculaire ziekte en sterfte. Al eerder bleek bij asymptomatische mannen LV-dilatatie samen te hangen met een toegenomen kans op cardiovasculaire problemen. Beperkingen van dat onderzoek, zoals een gering aantal deelnemers, de afwezigheid van vrouwen en een korte observatieperiode, gelden niet meer voor de onderhavige publicatie van de Framingham-onderzoekers.

In dit prospectieve onderzoek werden 4744 voornamelijk blanke personen (2661 vrouwen en 2083 mannen) van gemiddeld 50 jaar met een echocardiografisch vastgestelde gemiddelde einddiastolische en eindsystolische LV-diameter (LVEDD en LVESD) van respectievelijk 51 en 33 (man) en 46 en 28 mm (vrouw) gecontroleerd gedurende maximaal 11 (gemiddeld 7,7) jaar. Circa eenderde van de personen had hypertensie. De diagnose 'hartfalen' werd gesteld als aan tenminste 2 belangrijke criteria (bijvoorbeeld paroxysmale nachtelijke dyspnoe, orthopnoe, opgezette halsvenen, crepitaties, derde harttoon) of 1 belangrijk criterium plus 2 minder belangrijke criteria (bijvoorbeeld dyspnée d'effort, nachtelijke prikkelhoest, oedeem) was voldaan.

Gedurende de follow-up ontstond hartfalen bij 74 (38 mannen, 36 vrouwen) personen (1,6); 19 (13 mannen, 6 vrouwen) van hen (26) hadden een hartinfarct doorgemaakt. Er was zowel bij mannen als vrouwen een lineaire relatie met de LV-diameter (met LVEDD in even sterke mate als met LVESD) en het risico op het ontstaan van hartfalen. Indexering van de LV-diameters voor lichaamslengte en geslacht vergrootte de voorspellende waarde ten aanzien van de kans op hartfalen niet. Dilatatie van de LV lijkt dus een voorstadium te zijn van klinisch hartfalen. Door dilatatie van de ventrikel wordt weliswaar het slagvolume gewaarborgd bij een geringere verkorting per hartspiervezel, maar dit compensatiemechanisme wordt uiteindelijk tenietgedaan door toename van de LV-wandspanning (volgens de wet van Laplace) en als gevolg daarvan een toename van het myocardiale zuurstofverbruik.

In het redactionele commentaar wordt betreurd dat gegevens uit serumcholesterol-, elektrocardiografisch en röntgenonderzoek niet in de multivariate analyse meegenomen zijn. Coronairaandoeningen leken een belangrijke rol te spelen bij het ontstaan van klinisch hartfalen, omdat eenderde van de patiënten bekend was wegens hypertensie en eenvierde een myocardinfarct had doorgemaakt. Vroegtijdige onderkenning van latent hartfalen kan de prognose verbeteren. Echocardiografie heeft hierin een belangrijke plaats.