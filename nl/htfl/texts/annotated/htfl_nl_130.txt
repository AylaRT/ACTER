Bètablokkers voor behandeling van astma: een tweesnijdend zwaard 
Glad spierweefsel in de luchtwegen relaxeert bij stimulering van bèta-2-adrenoceptoren en contraheert bij parasympatische activiteit. Dient men bèta-2- agonisten toe, dan ervaren astmapatiënten een verlichting van de benauwdheid. Chronische stimulatie van de bèta-2-adrenoceptor zou echter tot verminderde gevoeligheid en downregulatie kunnen leiden, met als gevolg juist verergering van de klachten op de lange termijn. Andersom zou (naar analogie van de behandeling van hartfalen met bètablokkers) een chronische bèta-adrenoceptorblokkade bij astma gunstig kunnen zijn.