Hartfalen bij een Ghanese vrouw ten gevolge van endomyocardfibrose 
Bij een 30-jarige Ghanese vrouw met verschijnselen van links-en rechtszijdig hartfalen en intracardiale trombi werd endomyocardfibrose vastgesteld. Endomyocardfibrose is een hartziekte met een hoge sterfte die endemisch is in tropische landen. De etiologie is vooralsnog onbekend, zodat slechts symptomatische behandeling mogelijk is. Beschadiging van het endo- en myocard leidt tot reactieve fibrose, subendocardiale infarcering en trombusvorming met als gevolg een verminderde pompfunctie van het hart en trombo-embolische processen.