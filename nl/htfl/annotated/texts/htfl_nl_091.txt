Het valideren van een dieetdagboek voor patiënten met chronisch hartfalen 
DOEL
Een zoutbeperkt dieet wordt vaak voorgeschreven aan patiënten met hartfalen, en veel patiënten hebben moeite om zich aan dit dieet te houden. Verpleegkundige voorlichting en begeleiding is vaak gericht op het verhogen van therapietrouw aan het dieet. Om de effectiviteit van dergelijke voorlichting en begeleiding te onderzoeken is het belangrijk om op een valide en betrouwbare manier de voedingsintake bij patiënten met hartfalen te meten. Het doel van dit onderzoek was de validiteit van een dieetdagboek voor patiënten met chronisch hartfalen te onderzoeken. 

METHODE
In dit onderzoek is het COACH-dieetdagboek (Coordinating study evaluating Outcomes of Advising and Counseling in Heartfailure) getoetst op inhouds- en criteriumvaliditeit. Via literatuurstudie en toetsing door een groep van zes experts op het gebied van hartfalen (vijf onderzoekers en een diëtist) is de inhoudsvaliditeit van het dieetdagboek onderzocht. Daarnaast is de hanteerbaarheid van het dieetdagboek gecheckt door het stellen van vragen aan een groep van tien patiënten met hartfalen die aan het onderzoek hebben deelgenomen. De criteriumvaliditeit is onderzocht door de uitkomsten van 48 uur natriumintake in het bijgehouden dieetdagboek te vergelijken met de uitkomsten van de 48 uur natriumuitscheiding bij 38 patiënten met meestal chronische hartfalen. 

RESULTAAT
Het dieetdagboek werd na aanpassing van adviezen door experts en patiënten als hanteerbaar,
bruikbaar en duidelijk ervaren. Een correlatie van 0,70 toont een redelijk sterk verband aan tussen 48 uur natriumintake gemeten met het dieetdagboek en de natriumuitscheiding in de urine in dezelfde 48 uur. 

CONCLUSIE
Het COACH-dieetdagboek is een praktisch en valide meetinstrument om de hoeveelheid gebruikte natrium door patiënten met hartfalen bij een natriumarm dieet te kunnen meten. Het ontwikkelde dieetdagboek is in vergelijking met andere methoden, zoals het wegen van de hoeveelheid gebruikt voedsel, minder nauwkeurig, maar het is tegelijkertijd weinig belastend voor patiënt en behandelaars. Ook brengt het lagere kosten met zich mee wanneer men dieettherapietrouw bij grote groepen wil vaststellen. In vergelijking met andere soorten zelfrapportage is het niet afhankelijk van herinneringen, wat geschiktheid voor gebruik door ouderen of mensen met cognitieve stoornissen kan vergroten.