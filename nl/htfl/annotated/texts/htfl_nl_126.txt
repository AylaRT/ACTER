Statinehype neemt af, maar gebruik stijgt 
Statines zijn goed bij hart- en vaatziekten, maar het leek er even op dat statines bovendien goed waren voor ongeveer alles. Ze zouden immunomodulerend en anti-inflammatoir werken en effect hebben op de apoptosis. Dat zou ze geschikt maken voor de behandeling van veel verschillende aandoeningen. Shafiq et al. wijden een mini-review aan dit off-labelgebruik in het Journal of Negative Results in Biomedicine. Ze bespreken het gebruik bij aritmieën, hartfalen, cardiomyopathie, diabetes met dyslipedemie, diabetische maculopathie, de ontwikkeling van diabetes, claudicatio, MS, CVA, ziekte van Alzheimer, depressie, reumatoïde artritis, osteoporose, kanker en aids. Bij al deze aandoeningen is er in ieder geval een onderzoeker geweest die getracht heeft het effect van statines aan te tonen. Bij vrijwel alle aandoeningen is het niet echt gelukt.