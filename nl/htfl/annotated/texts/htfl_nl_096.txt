Calciumantagonisten en cardiovasculaire uitkomst 
In 2000 publiceerde Pahor een omstreden meta-analyse in The Lancet waarin werd gesteld dat het gebruik van calciumantagonisten voor hypertensie samenging met een verhoogde kans op cardiovasculaire aandoeningen. Later werd deze claim ontkracht in een aantal andere analyses, onder meer van Staessen. Omdat in de afgelopen jaren een aantal nieuwe prospectieve onderzoeken met calciumantagonisten voor de behandeling van hypertensie is verschenen, besloot een Italiaanse groep onderzoekers een nieuwe meta-analyse uit te voeren. Zij vermelden dat – ofschoon de twijfel over het risico van gebruik van calciumantagonisten op ontwikkeling van myocardinfarcten of cardiovasculaire sterfte wel is weggenomen – er toch nog twijfel bestaat ten aanzien de invloed van het gebruik van calciumantagonisten op de kans op hartfalen. Om die reden kon deze (zoveelste) meta-analyse toch belangrijke nieuwe informatie opleveren.