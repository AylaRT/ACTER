Onverwachte geringere sterfte bij oudere patiënten met hartfalen die met losartan behandeld werden vergeleken met captopril 
Ter vermindering van de mortaliteit en morbiditeit van hartfalen worden angiotensine-'converting'-enzym (ACE)-remmers momenteel zo mogelijk bij elke patiënt met hartfalen toegepast. Door deze geneesmiddelen wordt de aanmaak van het vaat-vernauwende angiotensine II geremd, waardoor de nabelasting van het hart afneemt. Recentelijk zijn er ook directe angiotensine-II-receptorblockers beschikbaar gekomen. Nierfunctie-verslechtering is een bekende bijwerking van zowel ACE-remmers als angiotensine-II-receptorblockers. Met het doel de veiligheid en de werkzaamheid van de angiotensine-II-receptorblocker losartan te vergelijken met die van de ACE-remmer captopril bij oudere patiënten met hartfalen, werd het 'Evaluation of losartan in the elderly' (ELITE)-onderzoek opgezet.

In dit gerandomiseerde dubbelblinde en multicentrische onderzoek werden 722 patiënten (circa 66 mannen) van tenminste 65 jaar (gemiddeld 73 jaar) met stabiel licht tot matig hartfalen behandeld met losartan 50 mg 1 dd (n = 352) of captopril 50 mg 3 dd (n = 370) gedurende 48 weken. Licht tot matig hartfalen was gedefinieerd als: linkerventrikel-ejectiefractie ? 40 (gemiddeld 30) en New York Heart Association (NYHA)-klasse II en III (circa 66 NYHA-klasse II). De aanvangsdosering van losartan en captopril bedroeg respectievelijk 12,5 en 6,25 mg, waarna wekelijkse titratie naar de streefdosering plaatsvond. Diuretica en digoxine werden respectievelijk door tenminste 75 en 55 van de patiënten gebruikt. Het primaire eindpunt, een bij herhaling gevonden toename van de serumcreatininespiegel ? 26,5 µmoll, werd in beide behandelgroepen bij 10,5 van de patiënten waargenomen. Significant minder losartan- dan captoprilgebruikers staakten de behandeling wegens bijwerkingen, respectievelijk 12,2 en 20,8. Hoesten was bij geen van de losartangebruikers de reden van staken. De sterfte was significant geringer in de losartangroep (4,8) dan in de captoprilgroep (8,7).

Ziekenhuisopname in verband met hartfalen kwam in beide groepen bij 5,7 van de patiënten voor. De kans op ziekenhuisopname, ongeacht de reden, was geringer bij patiënten die losartan gebruikten (22,2), vergeleken met hen die captopril kregen (29,7).

Het ELITE-onderzoek is het eerste onderzoek waarin een ACE-remmer en een angiotensine-II-antagonist met elkaar vergeleken worden gedurende bijna 1 jaar bij oudere patiënten met symptomatisch hartfalen. Ouderen werden gekozen omdat hartfalen vooral bij hen veel voorkomt. De bevindingen, vooral de geringere sterfte en de betere verdraagbaarheid van losartan vergeleken met captopril, mogen opmerkelijk genoemd worden. De sterftevermindering was ook voor de onderzoekers een onverwacht gunstig resultaat. Zij melden dat een omvangrijker vergelijkend onderzoek met captopril en losartan momenteel gaande is. Losartan is in Nederland geïndiceerd voor hypertensie. De resultaten van dit onderzoek zullen een uitbreiding van het indicatiegebied met hartfalen (bij ouderen) kunnen ondersteunen.