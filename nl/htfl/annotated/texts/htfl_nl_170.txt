Seksualiteit en de behoefte aan seksuele hulpverlening van patienten met chronisch hartfalen en hun partners. Een beschrijvend onderzoek.
Inleiding: De seksualiteit van patiënten met chronisch hartfalen (CHF) en hun partners kan beïnvloed worden door zowel psychologische en fysiologische effecten als medicatie. Beiden geven aan hieromtrent vragen te hebben, waarvoor zij seksuele hulpverlening wensen. Doch wordt door hulpverleners hierover weinig gesproken. 
 
 Doel: Het doel omvatte het evalueren van de seksualiteit van patiënten met CHF en hun partners, evenals het evalueren van hun behoefte aan seksuele hulpverlening, om uiteindelijk aanbevelingen te kunnen geven hoe seksualiteit in de praktijk te bespreken. De onderzoeksvragen:
 1.	Hoe ervaren patiënten met CHF, behandeld in een ziekenhuis in een Belgische stad, en hun partners hun seksualiteit?
 2.	Welke behoefte aan seksuele hulpverlening hebben patiënten met CHF, behandeld in een ziekenhuis in een Belgische stad, en hun partners?
 
 Methode: Kwantitatief, beschrijvend en explorerend. Een gelegenheidssteekproef is genomen in drie ziekenhuizen in een Belgische stad: 21 patiënten en 13 partners. Data is verzameld middels de Behoefte Seksuele Voorlichting Schaal-CHF (BSVS-CHF) en de Sexual Adjustment Scale. 
 
 Resultaten: De seksuele functie van zowel patiënten als partners was verminderd. Op relationeel vlak waren er weinig problemen. Betreffende de seksuele hulpverlening scoorden zowel patiënten als partners de meeste items van de BSVS-CHF als belangrijk. 
 
 Conclusie: Geconcludeerd kan worden dat zowel patiënten met CHF alsook partners een verminderde seksuele functie ervaren. De relatie bleek daarentegen een stabiele factor. 
 De grootste groep patiënten en partners bleek behoefte te hebben aan seksuele hulpverlening. Het domein 'Inhoud' van de BSVS-CHF bleek hiervan een goede weergave te zijn. 
 
 Aanbevelingen: In vervolgonderzoek dient de BSVS-CHF gevalideerd en uitgebreid te worden met het psychologische aspect. Tot slot dienen hulpverleners initiatief te nemen in de praktijk van seksuele hulpverlening aan patiënten met CHF en partners.
 
 Sleutelwoorden: Chronisch hartfalen, seksualiteit, seksuele hulpverlening, partners.