Een steunhart als overbrugging naar een harttransplantatie bij 2 adolescenten met cardiomyopathie en hartfalen in een eindstadium als gevolg van antracyclinegebruik 
Bij 2 vrouwelijke adolescenten van respectievelijk 15 en 17 jaar ontstond ernstig hartfalen binnen enkele maanden na beëindiging van antracyclinechemotherapie vanwege een osteosarcoom. In de richtlijnen van de European Society of Cardiology geldt een maligniteit met een remissieduur korter dan 5 jaar als een absolute contra-indicatie voor een harttransplantatie. Beide patiënten kwamen in Nederland niet in aanmerking voor implantatie van een steunhart als overbrugging naar een harttransplantatie, maar konden deze ingreep wél in Duitsland ondergaan. De eerste patiënte kreeg 13 maanden later een harttransplantatie en verkeerde bij het laatste follow-uponderzoek in een goede conditie met een remissieduur van 3 jaar. De tweede patiënte kreeg ossale metastasen 6 maanden na de implantatie van het steunhart. Een harttransplantatie was voor haar geen optie. Een ernstige bijwerking van antracyclinen is dosisafhankelijke cardiotoxiciteit. Bij ernstig hartfalen is de prognose vaak slechter dan bij adjuvant behandelde maligniteiten zoals osteosarcomen. De vraag dringt zich op of implantatie van een steunhart niet toch een acceptabele behandeling kan zijn voor patiënten met ernstig hartfalen na antracyclinegebruik wegens een maligniteit. Bij een langdurige remissie kan het steunhart een overbrugging naar een harttransplantatie betekenen.

Antracyclinen worden sinds de jaren zestig van de vorige eeuw toegepast bij de behandeling van zowel solide als hematologische maligniteiten. Een ernstige, dosisafhankelijke bijwerking is cardiotoxiciteit. De incidentie van cardiomyopathie en hartfalen stijgt tot een onacceptabel niveau als de cumulatieve dosis boven de 550 mg/m2 lichaamsoppervlakte komt. Het hartfalen kan zo ernstig zijn dat medicamenteuze behandeling ontoereikend blijkt en er een harttransplantatie overwogen moet worden. Echter, in de richtlijnen van de European Society of Cardiology geldt een behandelde maligniteit in complete remissie met een follow-upduur korter dan 5 jaar als absolute contra-indicatie voor een harttransplantatie.2

Wij bespreken 2 patiënten bij wie na het gebruik van antracyclinen ernstige cardiotoxiciteit optrad. Omdat beide patiënten pas enkele maanden daarvoor hun oncologische behandeling beëindigd hadden, kwamen zij in Nederland niet in aanmerking voor een steunhart en transplantatie. Een Duits centrum accepteerde de patiënten wél, waarna beiden in een cardiaal stabiele situatie kwamen.
