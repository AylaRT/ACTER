Statines hebben weinig nut bij chronisch hartfalen 
Van statines zou op theoretische gronden een beschermend effect mogen worden verwacht bij hartfalen. Naast hun lipidenverlagende werking hebben ze ook pleiotrope en anti-inflammatoire effecten. Tevens is beschreven dat zij de endotheelfunctie kunnen verbeteren. Een grote groep Italiaanse cardiologen en internisten onderzocht het effect van een statine (rosuvastatine, 10 mg/dag) op de overlevingsduur gedurende gemiddeld 4 jaar van patiënten ouder dan 18 jaar met hartfalen volgens de classificatie van de New York Heart Association (klasse II t/m IV). Dat onderzoek draagt de naam GISSI-HE (Gruppo Italiano per lo studio della sopravivenza nell'insufficienza cardiaca). Patiënten van ruim 360 klinieken namen aan dit dubbelblinde, placebo-gecontroleerde en prospectieve onderzoek deel. Zij werden niet gestratificeerd naar de aard van de aandoening en evenmin voor dysfunctie van de linker ventrikel. Uitgesloten werden personen met o.a. comorbiditeit, lever- en nierinsufficiëntie, acuut coronarialijden al of niet met invasieve ingreep. Ongeveer de helft van de patienten (n=2285) kreeg rosuvastatine, de overigen kregen placebo (n=2289). De eindpunten waren de periode van behandeling tot overlijden en dood of ziekenhuisopname door cardiale oorzaken. Een kwart van de deelnemende patiënten waren vrouwen en 44% van de patiënten was ouder dan 70 jaar. Coronairziekte was als oorzaak van hartfalen het meest vertegenwoordigd (40%), gevolgd door primaire cardiomyopathie (35%) en hypertensie (18%).