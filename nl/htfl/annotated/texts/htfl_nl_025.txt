Ijzerstatus nieuw behandeldoel bij hartfalen? 
Waarom dit onderzoek?
Al enige tijd bestaan er aanwijzingen dat ijzergebrek, onafhankelijk van de aan- of afwezigheid van anemie, vaak voorkomt bij patiënten met hartfalen en een ongunstige invloed heeft op de klachten en de prognose. Wat precies de determinanten van ijzergebrek zijn, en of het daadwerkelijk een sterke, onafhankelijke voorspeller van de prognose is, is nog onvoldoende onderzocht.

Wat is de onderzoeksvraag?
Wat zijn de prevalentie, de determinanten en de precieze prognostische implicaties van ijzergebrek bij patiënten met hartfalen?

Hoe werd dit onderzocht?
De auteurs bestudeerden de gegevens van een internationaal samengesteld cohort van 1506 patiënten met chronisch hartfalen, afkomstig uit Polen, Spanje en Nederland.

Belangrijkste resultaten
Bij 50% van de patiënten met chronisch hartfalen waren er aanwijzingen voor ijzergebrek (gedefinieerd als een ferritinewaarde < 100 ug/l, of een ferritinewaarde van 100-299 ug/l in combinatie met een transferrinesaturatie < 20%). Onafhankelijke voorspellers van ijzergebrek waren een steeds lagere inspanningstolerantie, vrouwelijk geslacht, anemie, microcytair bloedbeeld en hogere NT-proBNP-waarden. Gedurende een relatief korte follow-upduur van gemiddeld 1,9 jaar voorspelde ijzergebrek – ongeacht of er ook sprake was van anemie – het overlijdensrisico.

Consequenties voor praktijk
De kans dat u bij patiënten met chronisch hartfalen tekenen van ijzergebrek zal vinden is groot. Ook is duidelijk dat dat een ongunstig prognostisch teken is. De hamvraag is of u ijzergebrek altijd moet behandelen. Enkele onderzoeken suggereren dat de klinische toestand van patiënten daardoor verbetert, maar publicatiebias valt daarbij niet uit te sluiten. Bovendien hebben we ons in het verleden vaker vergist door uit dit type bevindingen zonder meer behandeldoelen te destilleren, en zijn er aanwijzingen dat ijzersuppletie bij ouderen ook oversterfte kan geven. IJzergebreksanemie zou ik corrigeren, maar wat betreft ijzergebrek alleen kunt u ook wachten op de resultaten van een grote klinische trial.