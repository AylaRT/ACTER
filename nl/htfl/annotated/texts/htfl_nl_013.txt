HARTFALEN WAARNEMER WEIGERT INFO 
DE WGBO MAAKT GEEN VERSCHIL TUSSEN ARTS EN TANDARTS
Een tandarts stuurde de volgende vraag in: 'Een patiënt van mij heeft zich na een lang ziekbed weer gemeld voor controle. De man is op leeftijd en gebruikt de nodige medicatie in verband met hartklachten en te veel vocht. Problemen die zich ook al enkele jaren geleden hebben voorgedaan. Hij wordt niet meer door de cardioloog behandeld. Heb de assistent van de waarnemend huisarts gesproken en uitgelegd dat ik enkele operatieve extracties moet uitvoeren. Ik heb gevraagd of ik nog rekening moet houden met het afbouwen van medicatie. De patiënt gebruikt onder andere anticoagulantia. De waarnemend huisarts laat via zijn assistent weten dat het gebruikelijk is dat de tandarts dit zelf beslist. Verder weigert hij alle hulp en advies en wil mij niet persoonlijk te woord staan. Wat nu te doen? De ingrepen kunnen niet langer worden uitgesteld.'