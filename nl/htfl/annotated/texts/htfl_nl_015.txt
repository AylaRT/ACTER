Opsporing verzocht met de herziene NHG-Standaard Hartfalen 
DE KERN
Hartfalen neemt toe met het ouder worden: 20% van de 85-plussers lijdt eraan. Denk hieraan als een oudere patiënt lichamelijk achteruit gaat.
Dagelijks het gewicht meten is de belangrijkste pijler van de begeleiding van patiënten met hartfalen.
Daarnaast maken leefregels en voorlichting een belangrijk deel uit van de begeleiding bij hartfalen.
Een praktijkondersteuner kan prima een hartfalenspreekuur houden.
Zorg voor hartfalen kan uiteindelijk palliatieve zorg worden.
In de nieuwe NHG-Standaard Hartfalen is er meer aandacht voor palliatieve zorg, multidisciplinaire ketenzorg en hartfalenzorgprogramma's.
INLEIDING
In mei 2010 kwam de herziene Multidisciplinaire Richtlijn (MDR) Hartfalen uit. In deze richtlijn is er meer aandacht voor onder andere ketenzorg. Hij beschrijft op welke manier alle betrokken disciplines in de eerste en tweede lijn patiënten met hartfalen van begin tot eind zouden moeten onderzoeken en behandelen. De richtlijn is ook voor medewerkers van de huisartsenpraktijk belangrijk, omdat hij de laatste inzichten beschrijft in diagnostiek, behandeling en het moment van doorverwijzen van patiënten met hartfalen. Maar de MDR is 157 pagina's lang en beschrijft ook veel behandelingen die alleen je collega's in de tweede of zelfs derde lijn uitvoeren. Om te zorgen dat de huisarts en jij patiënten met hartfalen volgens de laatste inzichten behandelen, is daarom ook de NHG-Standaard Hartfalen herzien. In de nieuwe NHG-Standaard is er bijvoorbeeld meer aandacht voor palliatieve zorg, multidisciplinaire ketenzorg en hartfalenzorgprogramma's. Hierin zijn alle elementen uit de MDR opgenomen die van belang zijn voor de huisartsenpraktijk. In dit artikel geven we een overzicht van de belangrijkste richtlijnen uit de herziene NHG-Standaard Hartfalen. Met behulp van korte casuïstiek maken we duidelijk waarbij deze standaard invloed zal hebben op je werkzaamheden in de praktijk.
