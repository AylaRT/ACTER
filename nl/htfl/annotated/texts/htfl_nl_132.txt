Thuisinfusie van inotropica bij ernstig hartfalen; een vbelangrijke rol voor de 'nurse practitioner' 
Hartfalen is de enige cardiaal gerelateerde aandoening waarvan de incidentie nog steeds toeneemt. Dit is ook een gevolg van de betere behandeling van cardiovasculaire ziekten als acuut myocardinfarct en hypertensie. Deze groeiende en met name ouder wordende populatie omvat momenteel in Nederland zo'n 200.000 patiënten. De prognose van hartfalen blijft slecht, ondanks de sterke verbetering van zowel de medicamenteuze als de niet-medicamenteuze behandeling, onder andere met cardiale resynchronisatietherapie, defibrillatortherapie en ventriculaire remodelerende chirurgie. Patiënten met een eindstadium van hartfalen hebben vaak intraveneuze inotropica nodig om de hemodynamiek te stabiliseren en de klinische symptomen te verbeteren. Een aantal van deze patiënten wordt kandidaat voor harttransplantatie en behoeft continue toediening van inotropica, totdat een orgaan beschikbaar komt of totdat mechanische zorg nodig is. Men schat dat het hier gaat om 0,1 van alle patiënten met hartfalen. Doorgaans worden patiënten die inotropieafhankelijk zijn in een ziekenhuis behandeld. Momenteel beslaat het aantal ziekenhuisopnamen voor hartfalen ongeveer 8 van het totale aantal opnamen voor hart- en vaatziekten. Deze vaak langdurige opnamen maken hartfalen tot een van de kostbaarste ziekten.

Men heeft chronische thuisinfusie met inotropica voorgesteld als een alternatief voor ziekenhuistherapie. Intraveneuze inotropica verbeteren de overleving niet; wel worden klinische en hemodynamische verbeteringen gemeld. Het groeiende aantal kandidaten voor harttransplantatie verhoudt zicht niet tot het aantal donororganen dat ter beschikking staat (gemiddeld 75 per jaar, waarvan slechts de helft bruikbaar is), en het wachten kan lang en pijnlijk zijn. Op dit moment is de gemiddelde wachttijd voor harttransplantatie in Nederland 2 jaar. Gezien deze bevindingen zou continue thuisinfusie van inotropica de tijd tot harttransplantatie kunnen overbruggen of voor andere patiënten als zogenaamde einddoeltherapie kunnen dienen.

De studie van Brügemann et al. elders in dit nummer beschrijft de ervaring met thuisinfusie met dobutamine bij 40 patiënten met ernstig hartfalen in de afgelopen 13 jaar. Bij 22 pretransplantatiekandidaten vond thuisinfusie plaats gedurende gemiddeld 3,5 maand. Opgemerkt kan worden dat twee derde van deze patiënten aan een klinisch revalidatieprogramma deelnam en dus in zekere zin niet thuis verbleef. Thuisinfusie vond gemiddeld 1,5 maand plaats wanneer er sprake was van einddoeltherapie (n = 18). De auteurs concluderen dat thuisinfusietherapie in beide groepen haalbaar, veilig en niet kostbaar was, mede dankzij de intensieve begeleiding door een gespecialiseerde behandelverpleegkundige, ofwel 'nurse practitioner'.

Het belang van het artikel is dat de auteurs aannemelijk maken dat thuisinfusie met dobutamine haalbaar is, mits er adequate begeleiding is van een gespecialiseerde verpleegkundige, een nurse practitioner. De auteurs beschrijven een uitgebreide samenwerking tussen apotheek, gespecialiseerde thuiszorgverpleegkundigen, huisarts, hartrevalidatiearts en superviserend cardioloog, waarbij een centrale rol is weggelegd voor de nurse practitioner. Het opstarten van de behandeling door de nurse practitioner thuis nam gemiddeld 6 uur in beslag, waarna de vervolgbehandeling 1-2 uur per week kostte. Wat veiligheid betreft, kwamen problemen met het infusiesysteem (infectie dan wel breuk of lekkage) bij 30 van de patiënten voor; er vonden slechts 7 ziekenhuisopnamen plaats, waarvan 6 voor hartfalen. Een belangrijk punt is verder dat slechts 48 van de patiënten een implanteerbare defibrillator (ICD) droeg. Gedurende vervolgonderzoek vonden 7 ICD-shocks plaats bij 4 patiënten, maar stierven ook 2 patiënten (zonder ICD) op de wachtlijst voor harttransplantatie aan plotse dood. Beter is dan ook te vermelden dat voor pretransplantatiepatiënten dobutamine-infusie veilig thuis kan worden toegepast, mits zij ICD-drager zijn. Tenslotte de kosten: deze bedroegen 450 euro per maand voor de medicatie en pomphuur en zijn dus aanzienlijk lager dan die voor het verblijf van een patiënt in een ziekenhuis. Echter, deze kosten werden in slechts 58 van de casussen vergoed door de ziektekostenverzekeraar.

Infusie thuis met dobutamine is al in 1982 beschreven bij een groep van 15 patiënten, die wekelijks gedurende 4 uur dobutamine-infusie kregen gedurende 24 weken, waarbij in de behandelde groep een beter uithoudingsvermogen en een verbeterde klinische status gezien werden. Een recent overzichtsartikel heeft alle casuïstische mededelingen en kleine klinische studies beschreven over het geven van ambulante intraveneuze inotrope therapie. De meeste studies suggereren een verbeterde functionele status, maar omdat het aantal geïncludeerde patiënten gering is, zijn de gegevens moeilijk te interpreteren.

Vanwege het ontbreken van grote, gerandomiseerde en gecontroleerde onderzoeken blijven de uitkomsten over met name de effectiviteit en toxiciteit twijfelachtig, en ontraden de richtlijnen van de American Heart Association en het American College of Cardiology het gebruik van continue intraveneuze therapie thuis of poliklinisch als langetermijnbehandeling bij patiënten met hartfalen. Echter, de richtlijnen beschrijven ook dat bij patiënten met een eindstadium van hartfalen van wie de intraveneuze medicatie niet afgebouwd kan worden, continue thuisinfusie een optie kan zijn. De beslissing om thuisinfusie te continueren mag echter niet genomen worden voordat alle pogingen de patiënt te stabiliseren gefaald hebben, omdat zo'n behandeling een grote last voor familie, thuiszorg en huisarts kan zijn en uiteindelijk het risico op overlijden kan vergroten. Het is natuurlijk de vraag welk percentage van de patiënten met hartfalen voor deze thuisinfusiebehandeling in aanmerking kan komen; Brügemann et al. hebben in 13 jaar 40 patiënten behandeld, dat is gemiddeld 3 per jaar. Het is aannemelijk dat deze groep patiënten in de dagelijkse praktijk groter is, mede door het groeiende aantal patiënten met hartfalen.

Niettemin lijkt de tijd rijp voor de thuisbehandeling van eindstadiumhartfalen. De afgelopen decennia is er veel aandacht besteed aan het begrip 'transmurale zorg'. Transmurale zorg omvat vormen van zorg die, toegesneden op de behoefte van de patiënt, verleend worden op basis van afspraken over samenwerking, afstemming en regie tussen generalistische en specialistische zorgverleners. Daarbij is er een gemeenschappelijk gedragen verantwoordelijkheid met expliciete deelverantwoordelijkheden. Een van de vormen is ziekenhuisverplaatsende zorg: zorg die thuis aan patiënten wordt geleverd in plaats van in het ziekenhuis. Dit kan zorg zijn die ziekenhuisopname of poliklinische zorg vervangt.

Concluderend, het geven van dobutamine-infusie thuis lijkt veilig, haalbaar en kostenbesparend bij patiënten met een eindstadium van hartfalen die wachten op harttransplantatie of bij patiënten met einddoeltherapie; daarbij is een belangrijke rol weggelegd voor de nurse practitioner. Evenwel, vanwege het ontbreken van grote gerandomiseerde studies, het groeiende aantal patiënten met hartfalen en de steeds langer wordende wachttijd voor harttransplantatie, is uitgebreider onderzoek noodzakelijk.