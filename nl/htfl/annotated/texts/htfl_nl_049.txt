Bloeddrukdaling na eerste gift captopril en perindopril bij patiënten van 70 jaar en ouder met stabiel chronisch hartfalen 
Doel.
Bij het begin van een behandeling met angiotensine-converterend-enzym(ACE)-remmers kan 'first dose hypotension' (FDH) ernstige schade veroorzaken. Perindopril zou een bloeddrukdaling geven die vergelijkbaar is met die bij placebo. Wij onderzoeken het optreden van FDH ten gevolge van perindopril bij 12 geriatrische patiënten die eerder bij captoprilgebruik FDH hebben gekregen.

Methode.
Patiënten (ongeveer 70 jaar) met stabiel symptomatisch hartfalen (indeling volgens de New York Heart Association: II-IV) die in de 3 maanden voor het onderzoek geen ACE-remmer hadden gebruikt en bij wie in de laatste 3 dagen de cardiovasculaire medicatie ongewijzigd was, werden geselecteerd. De bloeddruk werd bij hen automatisch gedurende 4 uur elk kwartier en vervolgens ambulant elk uur gemeten. FDH werd gedefinieerd als een daling > 20 mmHg van de gemiddelde arteriële bloeddruk ('mean arterial pressure'; MAP) in de 12 uur na inname van 6,25 mg captopril of van 2 mg perindopril in vergelijking met de laagste MAP in het uur vóór inname. Wanneer patiënten FDH na captopril kregen, werd met captopril gestopt en werd na 3 dagen perindopril gegeven.

Voorlopige resultaten.
Van 11 patiënten kregen 5 FDH na captopril. Er viel 1 patiënt af wegens tussentijdse hypotensie. Er waren 4 patiënten (leeftijd: 75-84 jaar) met FDH met een daling van 26-35 mmHg die na 3 dagen perindopril kregen. Van hen kregen 2 hierbij opnieuw FDH (daling: 25 mmHg en 33 mmHg). Bij deze 2 patiënten ontwikkelde zich zowel binnen 2 uur als na 5 uur een MAP-daling > 20 mmHg. Bij FDH na captoprilgebruik kregen 2 patiënten klachten (tijdelijk verlaagd bewustzijn). Bij FDH na perindopril ontstonden geen klachten.

Voorlopige conclusie.
Bij patiënten met FDH na captoprilgebruik kan FDH eveneens na perindoprilgebruik optreden. De FDH na perindoprilgebruik gaat echter niet met klachten gepaard. De betekenis van de FDH binnen 2 uur na perindoprilgebruik is onduidelijk omdat de werking op farmacokinetische gronden pas na 4-6 uren kan worden verwacht.