B-type-natriuretisch peptide (BNP): klinisch nut in de cardiovasculaire setting 
De natriuretische peptiden worden beschouwd als natuurlijke antagonisten van het "renine-angiotensine-aldosteronsysteem" en hebben een natriuretische, diuretische en vasodilaterende werking. De op dit moment meest bestudeerde molecule is het "breinnatriuretisch of B-type-natriuretisch peptide" (BNP). Rekking van de cardiale myocyt, zoals voorkomt bij hartfalen maar ook bij ischemie of kleplijden, stimuleert de vrijzetting van BNP.
De rol die BNP kan spelen in de klinische praktijk van cardiovasculaire aandoeningen wordt meer en meer duidelijk. De gemeten BNP-concentratie in perifeer bloed kan een hulpmiddel zijn in het stellen van de diagnose van hartfalen als oorzaak van acute dyspneu. Vooral in het uitsluiten van hartfalen heeft BNP een grote aanvullende diagnostische waarde. Ook prognostisch blijkt BNP zijn waarde te hebben, zowel bij chronisch hartfalen als bij acute coronaire syndromen; een hogere plasma-BNP-waarde is gecorreleerd met een slechtere prognose.
Talrijke comorbiditeiten (nierfalen, pulmonale pathologie, obesitas, â€¦) oefenen een belangrijke invloed uit op deze gemeten plasma-BNP-concentratie. De clinicus dient hiermee rekening te houden bij de interpretatie van de gemeten waarden.
Als therapeuticum hebben de natriuretische peptiden zeker nog geen vaste plaats verworven; de recombinante vorm van BNP (nesiritide) lijkt momenteel de meest beloftevolle molecule. Verder onderzoek zal meer zekerheid geven over de exacte rol van dit geneesmiddel.