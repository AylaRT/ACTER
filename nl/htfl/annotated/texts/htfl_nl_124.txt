Bepaling van de plasmaconcentratie natriuretische peptiden is waardevol bij de diagnostiek bij vermoeden van hartfalen 
Cowie et al. verrichtten een onderzoek om na te gaan wat de voorspellende waarde is van natriuretische peptiden bij patiënten bij wie hartfalen vermoed wordt. Met radioimmunoassaytechnieken werden concentraties in het plasma gemeten van atriumpeptiden (ANP en N-terminaal ANP) en B-type peptiden (BNP) bij 122 opeenvolgende patiënten (59 mannen en 63 vrouwen, leeftijd: 24-87 jaar) verwezen met een nieuwe diagnose 'hartfalen'. ANP- en NT-ANP-resultaten waren beschikbaar van 117 patiënten (34 met hartfalen) en BNP-resultaten van 106 (29 met hartfalen). Volgens een panel van 3 cardiologen was bij 35 (29) patiënten op grond van klinische beoordeling, thoraxfoto en echocardiografie sprake van nieuw hartfalen. Van de 87 anderen hadden er 21 (24) longproblemen, 17 (20) adipositas, 17 (20) andere cardiale problemen zoals angina pectoris, 7 (8) veneuze insufficiëntie, 7 (8) angst en 2 (2) maligniteiten. Bij 16 (18) patiënten waren er andere problemen.

De gemiddelde concentraties van de natriuretische peptiden waren veel hoger bij patiënten met hartfalen dan bij patiënten met andere diagnosen (respectievelijk 29,2 en 12,4 pmol/l voor ANP; 63,9 en 13,9 pmol/l voor BNP; 1187 en 410,6 pmol/l voor NT-ANP; p < 0,001). Bij afkappunten voor een minimale negatief voorspellende waarde van 98% (ANP > 18,1 pmol/l, NT-ANP > 537,6 pmol/, BNP > 22,2 pmol/l) waren de sensitiviteit, de specificiteit en de positief voorspellende waarde voor respectievelijk ANP 97, 72 en 55; voor NT-ANP 97, 66 en 54; en voor BNP 97, 84 en 70. Het toevoegen van de concentratie van ANP of NT-ANP aan het logistisch regressiemodel verbeterde het model met alleen BNP niet.

De auteurs concluderen dat bepaling van de concentratie BNP in het plasma voor de huisarts bij vermoeden van hartfalen een nuttige toevoeging aan de diagnostiek kan zijn. Of de nu aangetoonde validiteit van BNP ook geldt voor door de huisarts zelf in de routinezorg geïnitieerde verwijzingen, zoals voor chronisch hartfalen, verdient nader onderzoek. Bovendien werd 52 (64/122) van de patiënten reeds met diuretica behandeld door de huisarts. Onduidelijk is of dit de cardiologische beoordeling heeft beïnvloed.