Nesiritide niet effectief bij acuut hartfalen 
Waarom dit onderzoek?
Patiënten met acuut hartfalen presenteren zich vaak met ernstige klachten en hebben een hoge kans om vroegtijdig te overlijden. Nesiritide is een recombinante vorm van het B-type natriuretisch peptide, en heeft een vaatverwijdende en natriuretische werking.

Onderzoeksvraag
In het ASCEND-onderzoek werd het effect van nesiritide onderzocht op het reduceren van kortademigheidsklachten en de sterfte in patiënten die zich in het ziekenhuis presenteren met acuut hartfalen.

Hoe werd dit onderzocht?
In deze prospectieve, gerandomiseerde, dubbelblinde, placebo-gecontroleerde trial werden 7141 patiënten met acuut hartfalen gerandomiseerd naar nesiritide (intraveneus gedurende 24-168 h) of placebo. De primaire uitkomstmaat was de verandering in kortademigheid na 6 en 24 h, en het gecombineerde eindpunt van rehospitalisatie voor hartfalen of sterfte binnen 30 dagen.

Belangrijkste resultaten
Iets meer patiënten in de nesiritide-groep hadden een verbetering van de kortademigheidsklachten na 6 h (44,5% versus 42,1%, p = 0,03) en na 24 h (68,2% versus 66,1%, p = 0,007), maar het vooraf gespecificeerde significantieniveau werd niet gehaald. Het percentage rehospitalisatie voor hartfalen of sterfte binnen 30 dagen was niet siginficant: 9,4% in de nesiritide-groep versus 10,1% in the placebo-groep (absoluut verschil: -0,7%-punten; 95%-BI:,-2,1-0,7).

Consequenties voor de praktijk
Dit is de grootste studie die ooit is verricht bij patiënten met acuut hartfalen. De minimale verbetering in kortademigheidsklachten is onvoldoende om het geneesmiddel te gaan gebruiken bij patiënten met acuut hartfalen. In de Verenigde Staten werd het middel al bij 10% van alle patiënten met acuut hartfalen gebruikt, omdat het daar al was geregistreerd. In Europa was dit niet het geval, en het ziet er naar uit dat op basis van deze uitkomsten dit ook niet zal gebeuren.