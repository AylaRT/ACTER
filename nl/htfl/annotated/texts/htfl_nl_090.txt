Therapietrouw bij patiënten met chronisch hartfalen: validering van een vragenlijst 
Therapietrouw kan op verschillende manieren gemeten worden. Onlangs is een vragenlijst in gebruik genomen om therapietrouw te meten bij patiënten met chronisch hartfalen. Over de validiteit van deze uit het Engels aangepaste vragenlijst is nog niet veel informatie. 
In dit onderzoek wordt onderzocht of de Nederlandse versie van de vragenlijst 'compliance' een valide instrument is om therapietrouw met betrekking tot medicatie te meten bij patiënten met hartfalen in de thuissituatie. 

Om constructvaliditeit te bepalen werd een factoranalyse uitgevoerd op 328 ingevulde vragenlijsten. Daarnaast werd criteriumvaliditeit gemeten middels vergelijkend onderzoek, waarbij de uitkomst van de vragenlijsten vergeleken werd met de uitkomst van elektronische monitoring bij 12 patiënten met hartfalen die thuis verbleven. 

De vragenlijst kon gereduceerd worden tot vier nieuwe subschalen, die afzonderlijk, maar ook tezamen inzicht geven in de mate van therapietrouw. Opmerkelijk is dat het onderdeel 'wegen' op zichzelf één van de nieuwe subschalen vormt. De uitkomsten van de vragenlijsten en de elektronische monitoring vertoonden een grote mate van overeenkomst. 

Er waren sterke aanwijzingen dat de Nederlandse versie van de in de COACH-studie gebruikte vragenlijst 'compliance' een valide instrument is om op groepsniveau therapietrouw te meten bij patiënten met chronisch hartfalen in de thuissituatie.