Apoptose bij hartfalen 
Verlies van cardiomyocyten, etiologisch van belang bij hartfalen, wordt historisch verklaard door necrose (accidentele celdood). Mogelijk wordt dit spiercelverlies ook bepaald door apoptose (geprogrammeerde celdood): een actief proces van 'zelfvernietiging' van (spier)cellen. Apoptotische cellen onderscheiden zich van necrotische cellen onder andere door DNA-fragmentatie. Apoptose verloopt volgens een genetisch programma waarbij proto-oncogenen (onder andere via BCL2 en BAX) modulerend werken. BCL2 zou cellen beschermen tegen apoptose. BAX zou cellen tot apoptose aanzetten via remming van BCL2. Methoden voor bepaling van apoptose zijn histologisch de TUNEL (van: 'terminal deoxynucleotidyl transferase-mediated deoxyuridine triphosphate (dUTP) nick end labeling') en biochemisch de agarose-gel-elektroforese, waarbij een typisch ladderpatroon van het DNA wordt gezien.

Olivetti et al. onderzochten het voorkomen van apoptose in 39 geëxplanteerde harten van patiënten die harttransplantatie ondergingen wegens ernstig hartfalen, berustend op ischemische cardiomyopathie (n = 20), idiopathische dilaterende cardiomyopathie (n = 18) en een gecombineerde mitralis-aortaklepinsufficiëntie (n = 1). Tevens werden 11 normale (controle)harten bestudeerd. Myocardweefsel werd onderzocht met een gemodificeerde TUNEL waarbij een fluorescerende probe werd gebruikt. Immuunhistochemisch werd gekeken naar expressie van BCL2 en BAX in de cardiomyocyten.

Naast aanwezige DNA-ladders bij elektroforese werd in de falende ten opzichte van de controleharten een 232-voudige toename gevonden van dUTP-gelabelde cardiomyocytkernen (p = 0,004). Hoewel de cardiomyocytdiameter verschillend was in falende ten opzichte van controleharten werd er geen correlatie gevonden tussen de diameter en de mate van apoptose. Confocale microscopie toonde in 77 van de dUTP-gelabelde cardiomyocyten de voor apoptose karakteristieke condensatie van het chromatine. Het percentage cardiomyocyten positief voor BCL2 was 1,8 maal zo hoog in falende als in controleharten (respectievelijk 66 SD (18) versus 36(11); p < 0,001), terwijl dit percentage voor BAX ruwweg gelijk was (respectievelijk 84 (13) versus 75 (11)).

De auteurs stellen dat, naast necrose, apoptose optreedt in het falende hart ondanks verhoogde expressie van ('beschermend') BCL2. Apoptose zou in belangrijke mate kunnen bijdragen aan het spiercelverlies en daarmee aan het proces van hartfalen. Gezien de snelheid en de geringe dichtheid van het apoptotische proces blijven het vaststellen en kwantificeren hiervan moeilijk. Tevens blijft de vraag welke stimuli de cardiomyocyt aanzetten tot apoptose (cytokinen, reactieve zuurstofsoorten, NO, hypoxie, reperfusie, groeifactoren, mechanische (over)belasting?). Ontrafeling van het mechanisme van apoptose lijkt essentieel aangezien het belangrijke toekomstige implicaties kan hebben voor zowel de diagnose als de behandeling bij myocardziekten: anders dan bij necrose lijkt directe beïnvloeding bij apoptose wel mogelijk gezien de actieve betrokkenheid van de cel zelf bij laatstgenoemd proces.