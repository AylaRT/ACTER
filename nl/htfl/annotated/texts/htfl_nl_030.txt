Coumarines of aspirine bij hartfalen? 
Waarom dit onderzoek?
Hartfalen is geassocieerd met een toegenomen kans op stolselvorming en daarmee met een verhoogde kans op een trombo-embolische complicatie.

Onderzoeksvraag
Is warfarine een betere behandeling dan aspirine voor patiënten met chronisch systolisch hartfalen en een sinusritme?

Hoe werd dit onderzocht?
In de 'Warfarin versus aspirin in reduced cardiac ejection fraction'(WARCEF)-studie randomiseerden de onderzoekers 2305 patiënten met chronisch systolisch hartfalen en een sinusritme tussen behandeling met aspirine 325 mg 1 dd of warfarine (INR-streefwaarde: 2,0-3,5). De primaire uitkomstmaat was de tijd tot het optreden van een ischemische beroerte, een hersenbloeding of vroegtijdig overlijden.

Belangrijkste resultaten
Na 6 jaar was het risico op een ischemische beroerte, een hersenbloeding of vroegtijdig overlijden 7% lager voor de patiënten die met warfarine waren behandeld, maar dit verschil was niet statistisch significant (p = 0,40). Patiënten in de coumarinegroep hadden wel een significant lager risico op een ischemische beroerte (afname van 48%), maar het risico op een ernstige bloeding was 2 keer zo groot.

 
Consequenties voor de praktijk
De belangrijkste conclusie is dat er geen duidelijke meerwaarde is van het geven van coumarines bij patiënten in sinusritme met chronisch systolisch hartfalen. Bij patiënten met een hoog risico op trombo-embolische complicaties en een minder hoog risico op een ernstige bloeding kan toch worden overwogen om een coumarine voor te schrijven. Bij patiënten met boezemfibrilleren en hartfalen dient volgens de multidisciplinaire richtlijn een coumarine in principe altijd te worden voorgeschreven.