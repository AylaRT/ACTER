Dosisafhankelijke toename van sterfte tijdens behandeling met het oraal werkzame, positief inotropicum vesnarinon bij patiënten met chronisch hartfalen 
Vermindering van contractiliteit van het hart is het basisprobleem bij nagenoeg alle patiënten met chronisch hartfalen, en lang is verondersteld dat verbetering van de contractiliteit met behulp van een positief inotropicum gunstig zou zijn. Vanaf het begin van de jaren negentig is er echter een aantal grote hartfalenonderzoeken gepubliceerd, die eigenlijk allemaal aantoonden dat deze theorie niet juist was en dat er met deze medicatie veelal een toename van sterfte werd gevonden, hoewel de kwaliteit van leven soms verbeterde.

Onlangs publiceerden Cohn et al. de resultaten van het grote Noord-Amerikaanse hartfalenonderzoek met vesnarinon. In dit onderzoek werden 3833 patiënten met matig tot ernstig hartfalen, die reeds werden behandeld met digoxine, diuretica en angiotensine-'converting'-enzymremmers, ingesteld op 30 of 60 mg vesnarinon of placebo. Het onderzoek werd medio 1996 gestopt, toen na gemiddeld bijna een jaar behandeling bleek dat er een significant hogere sterfte werd gezien in de groep behandeld met 60 mg vesnarinon (22,9 sterfte) dan in de placebogroep (18,9 sterfte; verschil p = 0,02), terwijl ook in de 30-mg-vesnarinongroep een trend in de 'verkeerde' richting werd gezien (21,0 sterfte). Scores van kwaliteit van leven daarentegen, bleken sterk verbeterd te zijn onder 60 mg vesnarinon, in vergelijking met placebo (p < 0,005).

Dit onderzoek roept diverse vragen op, waarvan echter de belangrijkste lijkt te zijn, in hoeverre er in de toekomst mogelijk een plaats zou kunnen zijn voor geneesmiddelen bij hartfalen die weliswaar de levensverwachting kunnen verkorten, maar de klachten verminderen. Sommige patiënten die in een eindstadium van hartfalen verkeren, geven aan dat wanneer zij de keuze zouden hebben, zij liever zouden kiezen voor kwaliteit van leven dan voor kwantiteit. Op dit moment lijkt het draagvlak voor een dergelijke keuze echter (nog) niet groot genoeg.