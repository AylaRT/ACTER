Minder hartfalen door gebruik van chloortalidon bij hypertensie
Het ALLHAT-onderzoek (The Antihypertensive and Lipid-Lowering Treatment to prevent Heart Attack Trial) had als doel vast te stellen welke eerste stap in de antihypertensieve behandeling de incidentie van coronaire hartziekten (CHZ) of andere cardiovasculaire aandoeningen het meest verlaagt. De behandeling met het langwerkend thiazideachtig diureticum chloortalidon werd vergeleken met de calciumantagonist amlodipine, de ACE-remmer lisinopril of de α-blokker doxazosine. Het is een gerandomiseerd, prospectief, dubbelblind en gecontroleerd onderzoek georganiseerd door het Amerikaanse National Heart, Lung, and Blood Institute. De 33.357 deelnemers waren 55 jaar of ouder, hadden hypertensie en ten minste één andere risicofactor voor coronaire hartziekten.