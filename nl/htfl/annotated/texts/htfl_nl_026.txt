De optimale plasmaconcentratie van digoxine bij hartfalen 
In een grootschalig onderzoek van de Digitalis Investigation Group (DIG zie mfm 1999; 37: 52) naar de therapeutische meerwaarde van digoxine bij decompensatio cordis waren de resultaten niet bemoedigend. Het onderzoek betrof mensen met een stabiele fase van hartfalen en een ejectiefractie van 45% of lager. Digoxine verhoogt weliswaar de ejectiefractie van het linker ventrikel, maar de sterfte op lange termijn verbetert niet of nauwelijks. Mogelijk echter is deze uitkomst het gevolg van een te ruime definitie van de optimale concentratie. In het DIG-onderzoek lagen de als therapeutisch beschouwde plasmaconcentraties van het middel tussen 0,5 en 2,0 ng/ml.
