Chronische gelijktijdige stimulatie van beide hartkamers, een nieuwe behandelingsoptie voor ernstig hartfalen 
- Hartfalen door een systolisch functieverlies van de hartspier gaat vaak gepaard met een toename van de intraventriculaire geleidingstijd, zichtbaar als een QRS-duur > 120 ms.

- Deze geleidingsvertraging veroorzaakt een elektrische asynchronie van de kamers en daardoor een verdere afname van de systolische functie, verandering van vullings- en relaxatietijd, en mitralisklepinsufficiëntie.

- Chronische simultane stimulatie van rechter en linker kamer bij patiënten met hartfalen gaat gepaard met verbetering van de functionele toestand, de kwaliteit van leven en de inspanningstolerantie.

- De huidige implantatieprocedure is nog tijdrovend omdat het moeilijk is de geleider goed te verankeren in een epicardiale vene van de linker kamer.

- Omdat hartfalen gepaard gaat met een verhoogde kans op ventrikelfibrilleren, is de combinatie van een biventriculaire stimulator met een implanteerbare automatische defibrillator soms nodig.

- Voorlopige berekeningen tonen aan dat per jaar circa 750 patiënten met ernstig hartfalen in aanmerking komen voor de biventriculaire stimulator.

Door veroudering van de bevolking en door betere behandelingsmogelijkheden van acute coronaire syndromen zal het aantal personen met hartfalen in de nabije toekomst blijven stijgen. Met de betere medicamenteuze en niet-medicamenteuze behandeling van hartfalen zal de overlevingskans van deze patiënten ook groter worden. Van 1980 tot 1998 nam in Nederland het aantal ziekenhuisopnamen voor hartfalen met 80 toe, en wel van 14.441 naar 26.052. Vanaf 1989 is geen verdere stijging van het voor de leeftijd gecorrigeerde aantal ziekenhuisopnamen voor hartfalen meer gezien, wat zou kunnen worden toegeschreven aan een betere behandeling, een intensievere zorg op de hartfalenpolikliniek en een verschuiving van de behandeling van deze categorie patiënten naar de eerste lijn, waarmee de transmurale samenwerking zichtbaar wordt. Nieuwe behandelingsmogelijkheden met pacemakers blijken zo belangrijk te worden dat de consequenties hiervan niet onbesproken mogen blijven.

