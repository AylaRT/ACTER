Onderzoek naar hartfalen met omapatrilaat, een vasopeptidase-remmer en lisinopril
Hartfalen wordt onder andere gekarakteriseerd door chronische overprikkeling van natrium- en waterretinerende neurohormonen. Overprikkeling van deze vaatvernauwende neurohumorale systemen leidt ook tot excessieve cellulaire groei, myocardfibrose en cellulaire toxiciteit. Vermindering van de effecten van deze neurohumorale systemen is een van de meest succesvolle strategieën bij het verminderen van de morbiditeit en mortaliteit van patiënten met hartfalen. Ofschoon het gebruik van ACE-remmers en bètablokkers voordelen heeft, blijven de vooruitzichten voor deze patiënten matig.