Acute effecten van partiële linker ventriculectomie bij patiënten met chronisch hartfalen 
Het doel van dit onderzoek was om de perioperatieve effecten van partiële linker ventriculectomie, volgens de Batista-procedure, bij patiënten met chronisch hartfalen te evalueren met behulp van druk-volumerelaties van het linker ventrikel.1 2

Methode.
Druk-volumerelaties van het linker ventrikel werden gemeten bij 7 patiënten met dilatatoire cardiomyopathie, die in Brazilië een partiële ventriculectomie ondergingen. Gecombineerde micromanometerkatheters werden geplaatst in het linker ventrikel en continue druk-volumerelaties werden gemeten op verscheidene momenten tijdens de operatie (n = 7) en gedurende de rekatheterisatie (n = 4) 2-5 dagen na de operatie.

Resultaten.
Tijdens de operatie stegen de 'cardiac index' (hartminuutvolume per m2 lichaamsoppervlakte) en ejectiefractie van respectievelijk 1,5 (SD: 0,5) l/m2 tot 2,5 (SD: 0,5) l/m2 (p < 0,05) en van 24,4 (SD: 11) tot 47,6 (SD: 6,8) (p < 0,05). Het einddiastolische linkerventrikelvolume daalde van 141 (SD: 27) tot 68,5 (SD: 15,5) ml/m2 (p < 0,01).

Hartfrequentie, slagvolume, einddiastolische en eindsystolische linkerventrikeldruk, contractieverloop in de tijd (+dP/dt) en relaxatieverloop in de tijd (dP/dt) veranderden niet significant. Tijdens de rekatheterisatie waren, vergeleken met de preoperatieve uitgangswaarden, de cardiac index, de ejectiefractie en +dP/dt toegenomen en daarnaast waren de wandspanning, einddiastolische linkerventrikelvolume en dP/dt afgenomen. Alle patiënten vertoonden een verbeterde synchronisatie van de segmentale contractie-relaxatiepatronen van het linker ventrikel.

Conclusie.
De resultaten tonen markante acute veranderingen en kortetermijnveranderingen in de hemodynamiek. Deze zijn toe te schrijven aan een gereduceerde wandspanning en een verbeterde synchronisatie van de contractie.