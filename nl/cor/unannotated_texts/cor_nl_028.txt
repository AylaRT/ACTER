
BOEKBESPREKINGEN

De zoektocht naar verklaringen voor corruptie


Hans Nelen

Corruptie en niet-integer gedrag van publieke gezagsdragers en ondernemers zijn fenomenen die in toenemende mate onder onze aandacht worden gebracht, ook in het als corruptiearm te boek staande Nederland. Recentelijk genereerden de corruptieaanklachten tegen de Roermondse wethouder Jos van Rey en de Noord- Hollandse gedeputeerde Ton Hooijmaaijers veel publiciteit. In Noord-Holland werd behalve het strafrechtelijke onderzoek tegen de genoemde gedeputeerde door drie hoogleraren ook een onderzoek uitgevoerd naar de bestuurscultuur in de provincie. De titel van hun rapport 'Schoon schip' laat aan duidelijkheid weinig te wensen over: het gedrag van Hooijmaaijers stond niet op zichzelf, maar kon gedijen in een door machtsbederf aangetaste bestuurlijke en zakelijke omgeving. Deze harde conclusie staat niet op zichzelf. Eerder gunden de onderzoeksjourna- listen Van der Boon en Van der Marel (2010 en 2012) ons een tamelijk onthut- sende inkijk in de mores van de vastgoedmarkt, waarvan het smeren en fêteren van relaties een gangbaar onderdeel is. En weer een paar jaar eerder concludeerde een Maastrichtse onderzoeksgroep in een onderzoek dat werd verricht in het kader van de parlementaire enquête bouwnijverheid dat in de bouwsector sprake was van 'endemische, ingegroeide, corruptie', in de zin dat 'de gehele organisatie, of een bepaald onderdeel daarvan, besmet is en vele leden – zonder dat zij recht- streeks met elkaar samenwerken – zich aan corruptie schuldig maken' (Van den Heuvel e.a., 2002, 42). Naast deze geruchtmakende affaires in de bouw- en vast- goedwereld zijn de afgelopen jaren ook diverse aandachttrekkende integriteits- onderzoeken verricht naar leidinggevende functionarissen in het openbaar bestuur. Niet in alle gevallen spitsten die onderzoeken zich toe op corruptie, maar de rapporten over de (voormalige) burgemeesters van Maastricht, Gouda en Schiedam en de directeur van het Centraal Orgaan opvang Asielzoekers (COA) hebben wel met elkaar gemeen dat de schijn van belangenverstrengeling in alle gevallen werd vastgesteld.
In het licht van de bovenstaande ontwikkelingen is het verheugend te constateren dat ook binnen de criminologie een tendens waarneembaar is om het veld van de integriteitschendingen, en corruptie in het bijzonder, verder te ontginnen. Daar- bij zien niet alleen beschrijvende studies het licht, maar ook onderzoek dat het fenomeen corruptie in de Nederlandse context probeert te duiden. De nieuwe hoogleraar criminologie aan de Open Universiteit, Emile Kolthoff, maakte het

laatste zelfs tot centraal thema van zijn eind 2011 uitgesproken inaugurele rede. Zijn oratie staat in het teken van een 'queeste naar katalysatoren voor corruptie en ander niet-integer gedrag'. Met enige zelfspot erkent Kolthoff dat de term 'queeste' wellicht enigszins hoogdravend is, maar dat hij zichzelf niet ziet als een ridder die op zoek is naar de heilige graal. Met de verwijzing naar katalysatoren wil hij benadrukken dat niet de oorzaken van corruptie in zijn zoektocht centraal staan, maar veeleer de factoren die het ontstaan van corruptie of ander niet-inte- ger gedrag kunnen bevorderen of afremmen (p. 7). De centrale vraag van Kolt- hoffs onderzoeksprogramma is waarom in een bepaalde organisatie bepaalde personen wel en andere die in exact dezelfde omstandigheden verkeren niet over- gaan tot corruptie of ander ongewenst gedrag. Hij wil daarbij kijken naar organi- satorische kenmerken die inwerken op individueel gedrag en naar individuele fac- toren die kenmerkend zijn voor personen die tot ongewenst gedrag overgaan (p. 12).

Interdisciplinariteit


Kolthoffs zoektocht naar katalysatoren beweegt zich dus op het microniveau van het individu en het mesoniveau van de organisatie. Vanuit theoretisch perspectief zoekt hij aansluiting bij criminologische en (sociaal)psychologische verklarings- modellen die hij in zijn onderzoeksprogramma hoopt te kunnen integreren. In criminologische zin put Kolthoff inspiratie uit een groot aantal 'klassiekers': de differentiële-associatietheorie van Sutherland, de neutralisatietheorie van Sykes en Matza, de controletheorieën, de gelegenheidsbenadering, persoonlijkheidsleer en strain. Het laatste is voor wat betreft de aandacht voor het werk van Merton enigszins verrassend, omdat diens benadering zich beweegt op macroniveau en daarnaar lijkt Kolthoffs belangstelling toch niet primair uit te gaan. De keuze voor Agnews invulling van het strain-concept ligt meer voor de hand en uiteinde- lijk zoekt Kolthoff ook vooral aansluiting bij deze auteur. Niet alleen vanwege diens meer sociaalpsychologische invulling van het strain-concept, maar vooral vanwege het pleidooi voor een unified criminology, dat Agnew houdt in een recen- telijk van zijn hand verschenen boek (Agnew, 2011). De gedachte dat de crimino- logie op zoek moet naar een samengestelde theorie over criminaliteit, die een breed spectrum van delicten bestrijkt en de belangrijkste elementen van alle grote theorieën in zich verenigt, wordt door Kolthoff omarmd en ligt ook aan zijn inte- gratieve benadering van corruptie ten grondslag. Het verklaart ook waarom hij input zoekt uit andere domeinen van wetenschap, hetgeen in zijn oratie tot uit- drukking komt in de bespreking van vijf (wederom klassieke) cases: Milgrams gehoorzaamheidsexperimenten, Hanna Arendts analyse van de banaliteit van het kwaad, het Stanford Prison Experiment, de wantoestanden van het Amerikaanse leger in Abu Ghraib en – wellicht het minste bekend – de studie van de Ameri- kaanse historicus Christopher Browning uit 1992 naar de gruwelijkheden begaan door het Politie-reservebataljon nummer 101 tijdens de Tweede Wereldoorlog. De redenen waarom Kolthoff juist die zaken aanhaalt, zijn gelegen in zijn belang- stelling voor de impact van structurele condities van grote bureaucratische orga-

nisaties op het gedrag van individuen. Zijn onderzoeksprogramma is er mede op gericht om de elementen uit bureaucratische organisaties die mogelijk bijdragen aan het ontstaan en in stand houden van organisatiegerelateerde misdragingen te detecteren en aan te pakken (p. 36). Het doel is te komen tot een geïntegreerde theorie waarin klassieke criminologische theorieën worden gecombineerd met inzichten uit de sociale psychologie en andere relevante disciplines, zoals de bestuurskunde.

Plaatsbepaling


Kolthoff voelt zich verwant met onderzoek naar organisatiecriminaliteit vanuit een 'kritisch' perspectief (p. 39). Wat hij daaronder precies verstaat, wordt in de oratie niet gespecificeerd, maar vermoedelijk wil hij met deze passage verduidelij- ken dat qua onderzoeksmethodiek (ook) aansluiting wordt gezocht bij de cultu- rele criminologie. Hij pleit voor een variant van 'going native' door in de vorm van gesprekken met insiders en observaties nadrukkelijk op zoek te gaan naar de betekenisgeving van bepaald soort gedrag in een specifieke culturele context. Dat type onderzoek is een welkome aanvulling op het onderzoek naar het duiden van de ernst en aard van corruptie in ons land en naar de beweegredenen van plegers van ernstige integriteitsschendingen.
Toch blijft de lezer van de oratie ook met een enigszins onbestemd gevoel achter. Want juist van een rede die de aanzet wil zijn tot de ontwikkeling van een geïnte- greerde theorie zou iets meer richting en coherentie mogen worden verwacht. Tussen de criminologische theorieën die kort worden besproken in hoofdstuk 2 en de vijf cases die centraal staan in hoofdstuk 3 wordt bijvoorbeeld nauwelijks een verbinding gelegd. Bovendien wordt wel erg gemakkelijk voorbijgegaan aan het feit dat het integreren van inzichten uit theorieën die crimineel gedrag op uit- eenlopende niveaus proberen te verklaren – en die vaak vertrekken vanuit ver- schillende basisassumpties – geen sinecure, en soms zelfs wetenschappelijk onverantwoord is. De vaststelling op pagina 26 dat uit een onderzoek van de Rijksrecherche naar omkoping van ambtenaren expliciet een aantal kenmerken naar voren komt dat verwijst naar verschillende theorieën – variërend van indivi- duele factoren tot tal van gelegenheidsfactoren – is op zichzelf niet verrassend, maar deze manier van redeneren kan wel gemakkelijk leiden tot een vorm van cherry picking. Hij heeft het waarschijnlijk niet zo bedoeld, maar Kolthoffs onge- specificeerde pleidooi voor een geïntegreerde theorie herbergt het gevaar van hineininterpretierung, ofwel van corruptieonderzoek dat links en rechts leunt op onderdelen van bepaalde theorieën die in specifieke situaties het beste bruikbaar lijken.

Kompas


Het is wat flauw nu hij er zelf in zijn toelichting van het gebruik van het woord queeste op heeft gewezen, maar onbedoeld roept de oratie van Kolthoff het beeld op van een nog enigszins dolende ridder. Maar, zoals ik in mijn eigen inaugurele

rede al stelde, af en toe verdwalen in de wetenschap is niet erg (Nelen, 2008). Integendeel, dat is onlosmakelijk verbonden met de pijlers waarop wetenschaps- beoefening rust. Bovendien is Emile Kolthoff een ervaren onderzoeker die zijn sporen op het gebied van het corruptieonderzoek ontegenzeggelijk heeft verdiend en die dan ook zeker in staat moet worden gesteld om een interessant onder- zoeksprogramma op poten te zetten. Een en ander laat onverlet dat er wel behoefte is aan een deugdelijk kompas waarop wordt gevaren. En dat veronder- stelt weer het maken van keuzes en het leggen van accenten. Vooralsnog gaat Kolthoff in zijn oratie een aantal van die keuzes uit de weg. Wil hij bijvoorbeeld de invulling van zijn leerstoel vooral zetten in de sleutel van occupational crime of van corporate crime? Het lijkt erop dat hij een voorkeur heeft voor het eerste, getuige het voorbeeld dat hij geeft op pagina 13, dat hij vooral geïnteresseerd is in de vraag waarom de ene ambtenaar wel ingaat op een verleidelijk aanbod van een bouwbedrijf en de andere niet. Maar tegelijkertijd zoekt hij aansluiting bij het onderzoek naar organisatiecriminaliteit (p. 39). Ook zal hij meer klare wijn moe- ten schenken over het begrip corruptie. Kolthoff betoont zich in hoofdstuk 1 een voorstander van een vrij ruime definitie, maar haalt daarmee wel het probleem binnen dat zijn onderzoek het gehele veld van de integriteitschendingen dreigt te omvatten. Om bijvoorbeeld situaties te kunnen duiden waarin collusie – waarin een publieke functionaris zich dusdanig verplaatst in de belangen van een onder- nemer dat hij het publieke belang uit het oog verliest – overgaat in corruptie is een scherpere definitie vereist. Verder lijkt het mij verstandig dat Kolthoff zijn ambitie bijstelt en de gedachte van een allesomvattende integratieve theoretische benadering laat varen. Hoewel het streven om onderdelen van een aantal theo- rieën met elkaar te verweven en te putten uit kennisbronnen van andere discipli- nes – zoals de psychologie – positief moet worden geduid, is het maar zeer de vraag of de criminologie zit te wachten op een vorm van unification, zoals die door Agnew en Kolthoff wordt bepleit. Toegegeven, ook in het corruptieonderzoek heeft de 'balkanisering' van de criminologie geleid tot een breed palet aan onder- zoeksvelden en -vragen, maar ik ben geneigd die uitwaaiering aan thema's vooral positief te duiden. Bij het bestuderen van een complex probleem als corruptie levert kennis vanuit de criminologie, sociologie, psychologie, organisatieweten- schappen, bestuurskunde en wat al niet meer een rijkgeschakeerd beeld op, maar het lijkt me niet de aangewezen weg om al die kennis onder te brengen in één model. Onderzoekers moeten er mijns inziens juist vooral voor waken niet te ver van de kennisdomeinen af te drijven waarin ze zich hebben bekwaamd en onder- scheiden. Ik adviseer Kolthoff dan ook primair van zijn eigen kracht uit te gaan en zijn onderzoeksprogramma aan te vliegen vanuit de domeinen waar hij zich het meest vertrouwd mee voelt. Dan staan ons vanuit de leerstoel criminologie aan de Open Universiteit vele mooie onderzoeksprojecten te wachten.

