Na jarenlang getouwtrek heeft de Italiaanse Kamer van Afgevaardigden vandaag een wet aangenomen die de corruptie in het Zuid-Europese land moet terugdringen. Er komen zwaardere straffen te staan op omkoping.
includes/general/share-horizontal.html includes/general/share-horizontal.html
Ook moet het al bij de eerstvolgende parlementsverkiezingen in 2013 onmogelijk zijn dat wegens corruptie veroordeelde personen op een kieslijst komen te staan. De centrumrechtse partij PDL van ex-premier Silvio Berlusconi, die veel volksvertegenwoordigers heeft met een strafblad, heeft zich daar tot op het laatste moment tegen verzet. Het kabinet-Monti heeft drie keer zijn lot aan de kwestie verbonden om te voorkomen dat de anticorruptiewet met amendementen werd afgezwakt. 

De PDL wil nu proberen de wet in de Senaat tegen te houden, aldus Italiaanse media. Dario Franceschini, de fractieleider van de PD van ex-communisten en progressieve katholieken, repte daarentegen over een "revolutie". Hij herinnerde eraan dat de Kamer "tot 8 maanden geleden sprak over wetten 'ad personam', wetten die speciaal gemaakt waren om Berlusconi uit de persoonlijke problemen te helpen. 

Italië is een van de meest corrupte EU-staten. Alleen de Balkanlanden Griekenland, Bulgarije en Roemenië scoren slechter op de ranglijst van Transparency International. Die organisatie meet jaarlijks wereldwijd de corruptie gebaseerd op de beleving van mensen die aan het maatschappelijk verkeer deelnemen, zoals zakenlieden. Op nummer 1 staat Nieuw-Zeeland als toonbeeld van onkreukbaarheid. Hekkensluiter is Somalië, het enige land ter wereld dat al decennia geen functionerende regering heeft. Nederland staat op plaats 7.