Corruptie bij politie: niet de eerste keer
Het is lang niet de eerste keer dat agenten in ons land zelf opgepakt worden. Een bloemlezing.

DIEFSTALLEN: In 2005 werden vier inspecteurs van de politiezone Rupel (Boom, Rumst, Niel, Hemiksem, Schelle) veroordeeld tot celstraffen tot vier jaar. Zij hadden tijdens controles geld, wapens, drugs en andere spullen gestolen van de mensen die ze controleerden. De buit verkochten ze door. De zaak ging aan het rollen toen de telefoon van een van de inspecteurs werd afgetapt in het kader van het onderzoek naar de Polderbosmoorden in Hoboken.
STEEKPENNINGEN: De hoofdverdachte in dat dossier praatte tijdens een van zijn verhoren een tiental collega?s van zijn politiezone Rupel aan de galg. Zij kregen steekpenningen van takeldiensten om actief op zoek te gaan naar foutgeparkeerde wagens. Elf politiemensen werden, ook in 2005, veroordeeld voor omkoping.
DRUGSHANDEL: In 2014 kwamen vijf speurders van de Gentse recherche in opspraak. Zij hielden te nauwe contacten aan met het criminele milieu en brachten inbeslaggenomen drugs opnieuw in omloop.
WITWASSEN:Topspeurder Agim D.(foto rechtsboven) van de Antwerpse federale gerechtelijke politie belandde in 2015 in de cel. Hij werd door de Mechelse onderzoeksrechter aangehouden op verdenking van witwassen en lidmaatschap van een criminele organisatie. In zijn woning werd 50.000 euro cash aangetroffen, net als een partij diamanten ter waarde van bijna een half miljoen euro.
CORRUPTIE: Zelfs de voormalige baas van de federale gerechtelijke politie, Glenn Audenaert(foto linksboven), kwam al in opspraak. Hij werd vorig jaar officieel in verdenking gesteld van passieve corruptie en witwassen. Het dossier tegen Audenaert startte rond schending van het beroepsgeheim, maar dijde al snel uit. Zo zou de ex-directeur ook steekpenningen ontvangen hebben van een immogigant.
