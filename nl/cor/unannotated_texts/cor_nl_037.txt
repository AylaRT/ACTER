Slechts veertien landen zijn minder corrupt dan België
België staat net als vorig jaar op de vijftiende plaats in de wereldwijde corruptieranglijst van de ngo Transparency International. Zowat twee derde van de 168 onderzochte landen kunnen als corrupt gecatalogeerd worden, zo blijkt uit het rapport.
De ngo Transparency International gaat elk jaar na hoe het met de corruptie in de openbare sector is gesteld. Op basis van de inschatting van experten wordt daarbij aan 168 landen een score tussen 0 (extreem corrupt) en 100 (corruptievrij toegekend).

Geen enkel land blijkt volledig corruptievrij te zijn. De ranglijst wordt ook dit jaar weer aangevoerd door Denemarken, dat met een score van 91 op 100 als minst corrupte land kan gezien worden. Daarna volgen Finland (90 punten), Zweden (89), Nieuw-Zeeland (88), Nederland en Noorwegen (allebei 87). België staat met 77 punten op de vijftiende plaats. De laatste plaats wordt gedeeld door Noord-Korea en Somalië, die nauwelijks 8 op 100 halen.

De belangrijkste daler op de ranglijst is Brazilië, dat onder meer als gevolg van het Petrobras-schandaal van de 69ste naar de 76ste stek zakt. Verder gaan ook landen als Turkije, Hongarije en Macedonië er duidelijk op achteruit.

Maar liefst 114 van de 168 onderzochte landen halen minder dan vijftig punten. Ook China (37 punten) en India (38), de twee landen met het hoogste aantal inwoners, worden gebuisd. "Meer dan zes miljard mensen leven in een land met een ernstig corruptieprobleem", zo luidt de conclusie van de onderzoekers.

Toch blijft de ngo optimistisch. Er wordt op gewezen dat er in heel wat landen ook vooruitgang wordt geboekt in de strijd tegen corruptie. "In landen als Guatemala, Sri Lanka en Ghana hebben burgers hard gewerkt om corruptie te verdrijven. Ze zenden een sterk signaal, dat anderen moet aanmoedigen om beslissende acties te ondernemen in 2016", zo vermeldt het rapport nog.
