EVALUATIE VAN HET NATIONALE INTEGRITEITSSYSTEEM
BELGIË

Transparency International (TI) is the global civil society organisation leading the fight against corruption. Through more than 90 chapters worldwide and an international secretariat in Berlin, TI raises awareness of the damaging effects of corruption and works with partners in government, business and civil society to develop and implement effective measures to tackle it.

Transparency International Belgium (TI-B) is the Belgian chapter of TI. We raise awareness about corruption; advocate legal and regulatory reform; design practical tools for institutions, individuals and companies wishing to combat corruption; and act as a leading centre of anticorruption expertise in Belgium.

Auteurs: 
1. Woord vooraf: De onderzoekers

1. Over de evaluatie van het NIS: TI-Belgium, Jeroen Maesschalck, Michaël Dantinne, Tom Vander Beken en Maud Stinckens

2. Samenvatting: De onderzoekers en TI-Belgium

3. Aanbevelingen: TI-Belgium

4. 'Profiel van het land': Jolynn Debacker en Jeroen Maesschalck

5. 'Corruptieprofiel': Jeroen Maesschalck

6. 'Anti-corruptie initiatieven': Jeroen Maesschalck

1. Pijler 'Wetgevende macht': Jolynn Debacker en Jeroen Maesschalck

2. Pijler 'Uitvoerende macht': Jolynn Debacker, Jeroen Maesschalck en Maud Stinckens

3. Pijler 'Rechterlijke macht': Jelle Janssens en Tom Vander Beken

4. Pijler 'Publieke sector': Maud Stinckens en Jeroen Maesschalck

5. Pijler 'Wethandhavingsdiensten': Jelle Janssens, Tom Vander Beken en Christophe Vandeviver

6. Pijler 'Verkiezingsautoriteit": Jolynn Debacker, Jeroen Maesschalck en Marijke Roosen

7. Pijler 'Ombudsman': Jelle Janssens en Tom Vander Beken
8. Pijler 'Rekenhof': Maud Stinckens en Jeroen Maesschalck

9. Pijler 'Anti-corruptie diensten': Jelle Janssens en Tom Vander Beken

10. Pijler 'Politieke partijen': Michaël Dantinne en Judith Duchêne

11. Pijler 'Media': Michaël Dantinne en Judith Duchêne

12. Pijler 'Maatschappelijk middenveld': Jolynn Debacker en Jeroen Maesschalck

13. Pijler 'Bedrijfswereld: Luc Van Liedekerke

Projectcoördinatoren: Transparency International Belgium: Leden van de raad van bestuur1 en het Executive team

Externe review Vincent de Coorebyter, Directeur-Generaal van CRISP (Centre de recherche et d'information socio-politiques)

Vertaling TI Belgium

 

Deze studie maakt deel uit van een project dat financieel wordt gesteund (70%) door het programma "Preventie en bestrijding van criminaliteit" van de Europese Commissie-Directoraat Generaal Binnenlandse Zaken. Het wordt ook financieel gesteund door het Département Développement technologique du Service Public de Wallonie (Vice-Président Nollet), het Fonds vrienden van Transparency International Belgium, beheerd door de Koning Boudewijn Stichting, en door de Bernheim stichting.

 

Samenstelling van de Raad van Bestuur: Chantal Hébette-Van den Broeke, voorzitter, Marc Brykman, Michel De Samblanx, Thierry de Vries, Roger Heijens, Evert Jan Lammers, Marc Oostens, David Szafran, Michel Van der Stichele, Luc Van Liedekerke, François Vincke.

In dit rapport wordt het bekende "National Integrity System" raamwerk, dat werd ontwikkeld door Transparency International, voor het eerst volledig toegepast op België. Op die manier hoopt dit rapport een breed overzicht te bieden van de status quaestionis van de vele aspecten die een impact kunnen hebben op corruptie in België.

 

Vermits het om de eerste dergelijke studie gaat en aangezien tijd en middelen beperkt waren, werden voor dit project enkele inperkende keuzes gemaakt. Zo ligt de klemtoon op het federale niveau en werd vooral aandacht besteed aan wettelijke en reglementaire bepalingen en andere relatief gemakkelijk te achterhalen bronnen. Die keuzes worden verder toegelicht in het eerste hoofdstuk. Het rapport moet dus zeker niet gezien worden als het definitieve antwoord op de vele vragen uit het NIS-raamwerk. Het is een eerste, weliswaar brede, verkenning op basis van beschikbare informatie en kan bijgevolg gezien worden als een vertrekpunt voor verder onderzoek.

 

Het onderzoek werd uitgevoerd in de periode maart-november 2011. De dataverzameling werd afgerond op 1 december 2011 en kon dus nog verwijzen naar het regeerakkoord van de regering Di Rupo I (d.d. 1/12/2011), maar niet naar de verdere uitvoering ervan.

 

Voorliggend onderzoek is het resultaat van een unieke samenwerking tussen onderzoekers en de opdrachtgever Transparency International. Het onderzoek werd enerzijds uitgevoerd door een team van in totaal 10 onderzoekers van drie universiteiten, onder leiding van Jeroen Maesschalck (KU Leuven) als promotor en Michaël Dantinne (ULg) en Tom Vander Beken (UGent) als copromotoren. Luc Van Liedekerke (KU Leuven) was verantwoordelijk voor pijler 13 "bedrijfswereld". Het onderzoek werd anderzijds ondersteund en gecoördineerd door Transparency International (TI), zowel de hoofdzetel in Berlijn als de Belgische afdeling.

 

Beide partners, de onderzoekers enerzijds en TI anderzijds, hebben hun eigen rol gespeeld in het project en het is goed om deze verdeling van taken en verantwoordelijkheden hier kort te verduidelijken.

De onderzoekers zijn enkel verantwoordelijk voor en hebben enkel verdienste aan de kwalitatieve, uitgeschreven beschrijvende informatie in het rapport.
Transparency International is verantwoordelijk voor de methodologie van het onderzoek, de scores (zowel de procedure als de toegekende scores) als de aanbevelingen.

Met "methodologie" verwijzen we hier naar o.m. het NIS-raamwerk en de operationalisering van de componenten in 'guiding questions' en 'scoring questions'.

De onderzoekers hebben, zoals afgesproken, deze methodologie toegepast, maar hebben in de loop van het onderzoek wel enkele conceptuele en methodologische problemen vastgesteld. Zo zijn de pijlers niet volledig mutueel exclusief, volstaan de 'guiding questions' niet altijd om de 'scoring question' volledig te vatten, en hebben niet alle aspecten van het NIS noodzakelijk een impact op corruptie. De onderzoekers hebben deze problemen gesignaleerd aan TI.

Met "scores" verwijzen we hier naar de kwantitatieve indicatoren die aan de verschillende onderdelen van een pijler en aan een pijler als geheel worden toegekend, o.m. visueel voorgesteld in de grafiek van de Griekse tempel.

Met "aanbevelingen" verwijzen we naar de concrete beleidsadviezen in het vierde hoofdstuk. Deze aanbevelingen werden geformuleerd door TI-Belgium, maar zijn over het algemeen wel gebaseerd op het onderzoek en op de suggesties van de adviesgroep en de deelnemers aan de workshop.

 

De onderzoekers houden er, tot slot, aan om iedereen die heeft meegewerkt aan dit onderzoek van harte te danken. We danken de respondenten voor hun tijd en vaak ook hun bereidheid om achteraf nog teksten na te lezen en bijkomende informatie te geven. We danken de leden van de adviesgroep voor hun advies op de twee bijeenkomsten en hun, vaak bijzonder gedetailleerde en grondig uitgewerkte, adviezen en tussenkomsten doorheen het onderzoek. We danken ook de deelnemers aan de workshop en de externe reviewer voor hun nuttige feedback en suggesties. Tot slot willen we nadrukkelijk de medewerkers van TI-Belgium en het TI hoofdkwartier in Berlijn danken voor hun adviezen, de vlotte praktische samenwerking en hun flexibiliteit.

 
De onderzoekers hebben enkele fundamentele bedenkingen geformuleerd bij het proces van scoring en dus over de waarde van de scores. Bijvoorbeeld: de soms gebrekkige informatie waarop de scores soms noodgedwongen gebaseerd zijn, het feit dat de schalen waarop gescoord wordt niet altijd consistent zijn, het feit dat het soms moeilijk is om te scoren omdat sommige aspecten onder een 'scoring question' hoog scoren en andere laag en het feit dat de afwezigheid van een aspect van het NIS niet altijd noodzakelijk een probleem hoeft te zijn. De onderzoekers hebben deze bezorgdheden overgemaakt aan TI.

2.  Over de evaluatie van het NIS

Visuele voorstelling NIS-tempel

Een reeks corruptiegevallen op hoog niveau in de particuliere en de publieke sector toont de dringende noodzaak om corruptie in Europa aan te pakken. Corruptie ondermijnt deugdelijk bestuur, de rechtsorde en de fundamentele rechten van de mens. Het bedriegt burgers, schaadt de privé sector en verstoort financiële markten. Achtenzeventig procent van de Europeanen die werden bevraagd voor de Eurobarometer 2009 van de Europese Commissie vonden dat corruptie een belangrijk probleem vormde voor hun land. Dit rapport is een onderdeel van het pan-Europese anticorruptie initiatief, dat wordt ondersteund door het Directoraat-Generaal Binnenlandse Zaken van de Europese Commissie. Doel van dit initiatief is systematisch de Nationale Integriteitssystemen (NIS) van 25 Europese staten te evalueren en voor duurzame en doeltreffende hervormingen te pleiten in de landen waar dat nodig is.

 

De aanpak voor de evaluatie van Nationale Integriteitssystemen die in dit rapport wordt gevolgd, biedt een kader voor het analyseren van de doeltreffendheid van de instellingen van een land in het voorkomen en bestrijden van corruptie. Een goed functionerend NIS biedt een waarborg tegen corruptie en draagt bij aan de bredere strijd tegen machtsmisbruik, ambtsmisdrijven en malversaties in al hun vormen. NIS-instellingen die worden gekenmerkt door doelmatige regelgeving en verantwoordingsplicht, geven corruptie minder kans. Dit heeft op zijn beurt een positief domino-effect op de doelen van deugdelijk bestuur, de rechtsorde en de bescherming van de fundamentele rechten van de mens. De versterking van het NIS bevordert beter bestuur overal in de samenleving en draagt uiteindelijk bij tot een meer rechtvaardige samenleving.

 

Het Belgische landenrapport over NIS behandelt 13 'pijlers' of instellingen waarvan wordt aangenomen dat zij samen het integriteitssysteem van het land vormen.

 

Overheid

Publieke sector

Private sector 
  
  
1. Wetgevende macht

2. Uitvoerende macht

3. Rechterlijke macht

1. Publieke sector

2. Wetshandhavingsdiensten

3. Commissie voor de controle op verkiezingen

4. Ombudsman

5. Hogere controleorganen

6. Anticorruptieorganisaties

1. Media

2. Maatschappelijk middenveld

3. Politieke partijen

4. Bedrijfswereld

Van elk van deze 13 instellingen worden drie dimensies beoordeeld, die samen bepalend zijn voor het vermogen om corruptie te voorkomen. De eerste dimensie betreft de algemene capaciteit. Deze wordt bepaald door de beschikbare middelen en de wettelijke status van de instelling, die aan de basis liggen van haar doeltreffendheid. De tweede dimensie verwijst naar de regelgeving met betrekking tot het bestuur van de instelling en de werking ervan, waarbij vooral wordt gelet op de transparantie, de wil om rekenschap af te leggen en de integriteit en het integriteitsbeleid van de instelling - allemaal essentiële elementen om te voorkomen dat een instelling bij corruptie betrokken raakt. De derde dimensie heeft tot slot betrekking op de mate waarin een instelling de toegewezen rol in het anticorruptiesysteem speelt, bijvoorbeeld door effectief toezicht te houden op overheidsniveau (voor de wetgevende macht), of door corruptiezaken voor de rechter te brengen (voor de wetshandhavingsorganen). Samen bepalen deze drie dimensies het vermogen van de instelling om op te treden (capaciteit), de interne prestaties (bestuur) en de externe prestaties (rol) met betrekking tot haar taak om corruptie te bestrijden.

 

Elke dimensie wordt beoordeeld aan de hand van dezelfde criteria. Bij deze beoordeling wordt zowel het wettelijk kader van elke pijler onderzocht als het feitelijke functioneren van de betreffende instelling, waarbij verschillen tussen theorie en praktijk zichtbaar worden gemaakt.

 

Dimensie



Indicatoren (wet, praktijk) 

Capaciteit

Middelen

Onafhankelijkheid 
 
 
 
Bestuur



Transparantie

 

Verantwoordingsplicht Integriteit 
 
 
 
Rol binnen bestuurlijk systeem



Tussen 1 en 3 indicatoren, die voor elke pijler specifiek zijn 
 
 

Het is niet de bedoeling om een diepgaande beoordeling van elke pijler te maken. We willen in de volle breedte en op basis van een groot aantal criteria alle relevante pijlers behandelen, om zo een holistisch beeld van het systeem te bekomen. Daarnaast zullen we de samenhang tussen instellingen in kaart brengen, om vast te stellen waarom sommige instellingen sterker zijn dan andere en hoe ze elkaar beïnvloeden. Het NIS veronderstelt dat het zwak functioneren van één enkele instelling kan leiden tot ernstige tekortkomingen van het gehele systeem. Een goed begrip van de onderlinge samenhang van de pijlers helpt ook bij het stellen van prioriteiten voor eventuele hervormingen. De beoordeling van de bestuurlijke instellingen is ingebed in een beknopte analyse van de algemene politieke, sociale, economische en culturele omstandigheden, de fundamenten waarop deze pijlers gebaseerd zijn. Op die manier kan rekening worden gehouden met belangrijke omgevingsfactoren.

 

Methodologie

De NIS-evaluatie is een kwalitatief onderzoeksinstrument, gebaseerd op een combinatie van desk-research en diepte-interviews. Op het eind van het onderzoek, vlak voor de publicatie, volgt nog een proces van externe validatie en betrokkenheid van de belangrijkste belanghebbenden dat garandeert dat de bevindingen zo relevant en nauwkeurig mogelijk zijn.

 

De evaluatie gaat vergezeld van een aantal 'indicatorscorebladen', die zijn ontwikkeld door het secretariaat van TI. De bladen bevatten voor elke indicator een 'scorevraag'. Elke scorevraag wordt ondersteund door enkele begeleidende vragen waarbij scorerichtlijnen zijn gegeven voor de scores 'minimum', 'gemiddeld' en 'maximum', bijvoorbeeld:

 

Voorbeeld indicatorscoreblad: Wetgevende macht

 

Capaciteit-Onafhankelijkheid (wet)

 

Scorevraag In welke mate is volgens de wet de wetgevende macht onafhankelijk en niet ondergeschikt aan externe actoren?

 

Begeleidende vragen

Kan de wetgevende macht worden geschorst? Indien ja, onder welke omstandigheden? Kan de wetgevende macht zichzelf in een buitengewone sessie terugroepen indien de omstandigheden dat vereisen? Kan de wetgevende macht zijn eigen agenda bepalen? Bepaalt de wetgevende macht de aanstelling/verkiezing van de voorzitter en de aanstelling van commissies? Kan de wetgevende macht zijn eigen tijdschema bepalen? Kan de wetgevende macht zijn eigen technische personeel aanstellen? Is er voor de politie speciale toestemming nodig om toegang te krijgen tot de wetgevende macht?

 

Scorerichtlijnen

 

Minimumscore (0)

Er is geen wetgeving om de onafhankelijkheid van de wetgevende macht te waarborgen.


Hoewel er een aantal wetten/bepalingen bestaan, dekken die niet alle aspecten van onafhankelijkheid van de wetgevende macht en/of bevatten sommige bepalingen lacunes.


Maximumscore (100)

Er is uitgebreide wetgeving om de onafhankelijkheid van de wetgevende macht te waarborgen.

 

De evaluatie bevat in totaal meer dan 150 indicatoren, ongeveer 12 indicatoren per pijler. De begeleidende vragen per indicator werden ontwikkeld op basis van een onderzoek naar internationale best practices en van bestaande evaluatie-instrumenten voor de betreffende pijlers, alsmede door gebruik te maken van de eigen ervaringen van TI en door de bevraging van internationale experts. De indicatorscorebladen bieden richtlijnen aan de onderzoeker en daar waar wenselijk heeft TI-B extra informatie gegeven of bepaalde vragen onbeantwoord gelaten, omdat niet alle richtlijnen relevant zijn voor de Belgische context. Door de breedte van de evaluatie van het NIS zijn de analyses van de pijlers noodgedwongen kort. In sommige gevallen toont het onderzoek ook de noodzaak aan om verder en meer diepgaand onderzoek uit te voeren naar bepaalde probleemgebieden die buiten het bereik van de evaluatie van het NIS liggen. De volledige toolkit en de scorebladen zijn beschikbaar op de website van TI-B: www.transparencybelgium.be.

 

Om de begeleidende vragen te beantwoorden, hebben de onderzoekers zich op drie informatiebronnen gebaseerd: wetgeving, secundaire rapporten en onderzoek en interviews met vooraanstaande experten. Secundaire bronnen waren onder meer betrouwbare rapporten van maatschappelijke organisaties, internationale organisaties, bestuurlijke organen, denktanks en academici.

 

Voor elke pijler werden minimaal twee belangrijke informanten geïnterviewd, waarvan minstens één de te evalueren instelling vertegenwoordigde en de andere een externe expert was in het relevante domein. Referenties zijn in de voetnoten in plaats van in de eindnoten geplaatst, om zo transparant mogelijk te zijn over de informatiebronnen die gebruikt werden voor het onderbouwen van de conclusies en scores.

 

 Overzicht respondenten

 

Voor dit onderzoek werden 32 interviews afgenomen.

 

Geert Bouckaert, Professor, Instituut voor de Overheid, Faculteit Sociale Wetenschappen, KU Leuven.

David D'Hooghe, Professor, Instituut voor Administratief Recht, Faculteit Rechtsgeleerdheid, KU Leuven.

Catherine De Bruecker, Federale ombudsman.

Kurt Debruyne, inspecteur-generaal van financiën, geaccrediteerd bij de Vlaamse Gemeenschap, Inspectie van Financiën.

Wim De Naeyer, Manager-auditor, Interne Audit van de Vlaamse Administratie.

Peter De Roeck, Coördinator Integriteitsbewaking, Bureau voor Ambtelijke Ethiek en Deontologie, FOD Budget en Beheerscontrole.

Nadia De Vroede, Voorzitter, Hoge Raad voor de Justitie.

Jean-François Dumont, Secrétaire général adjoint, Association des Journalistes Professionnels.

Jean Faniel, chercheur, Centre de recherche et d'information socio-politiques.

Frank Hallez, Regional Compliance Officer BeLux, Siemens.

Anita Harrewyn, Eerste Advocaat-Generaal, Parket-generaal bij het Hof van Beroep te Gent.

Annie Hondeghem, Professor, Instituut voor de Overheid, Faculteit Sociale Wetenschappen, KU Leuven.

Marc Hooghe, Professor, Centrum voor Politicologie, Faculteit Sociale Wetenschappen, KU Leuven.

Bernard Hubeau, Voormalig Vlaams Ombudsman, Professor, Faculteit Rechten, Universiteit Antwerpen.

Danny Jacobs, directeur, Bond Beter Leefmilieu.

Alain Luyckx, Diensthoofd, Centrale Dienst voor de Bestrijding van de Corruptie, Federale Politie.

Koen Muylle, Referendaris, Grondwettelijk Hof.

Pierre Reynders, inspecteur-generaal van financiën, Korpschef van het interfederaal Korps van de Inspectie van Financiën.

Frankie Schram, Secretaris, Commissie voor de toegang tot en het hergebruik van bestuursdocumenten.

Guido Schuermans, Federale ombudsman.

Bart Verhaeghe, beleidscoördinator, Verenigde Verenigingen.

Etienne Van Verdegem, Adviseur, Algemene Directie Instellingen en Bevolking, FOD Binnenlandse Zaken.

Jeroen Van Nieuwenhove, Doctor, Instituut voor Constitutioneel Recht, Faculteit Rechtsgeleerdheid, KU Leuven.

Pierre Verjans, Professeur, Unité d'étude des systèmes politiques belges, Université de Liège.

François Vincke, Avocat au barreau de Bruxelles, Anti-Corruption Commission International Chamber of Commerce.

Karolien Weekers, Doctor, Centrum voor Politicologie, Faculteit Sociale Wetenschappen, KU Leuven.

 

Zes respondenten wensten anoniem te blijven. Om die reden worden de namen van deze respondenten niet vrijgegeven. Drie respondenten stonden wel toe dat hun organisatie werd vermeld: twee daarvan werkten bij het Comité P, één bij de de administratie Douane en Accijnzen.

 

Het Rekenhof werd gecontacteerd voor een interview in het kader van de pijler 'Rekenhof' en heeft ervoor geopteerd om te antwoorden in de vorm van een uitgeschreven tekst. De bespreking van die pijler is bijgevolg in grote mate gebaseerd op de schriftelijke communicatie van het Rekenhof die ons elektronisch werd bezorgd op 26 oktober 2011.

 

Het scoresysteem

 

Hoewel de evaluatie van het NIS een kwalitatieve beoordeling is, worden er numerieke scores toegekend om de informatie te kunnen samenvatten en de belangrijkste zwakheden en sterktes van het integriteitssysteem te kunnen benadrukken. De lengte van het rapport zou een meer holistische blik kunnen verhinderen. De scores zijn een manier om alle 13 instellingen, met elk een evaluatie volgens 12 of meer indicatoren, vanuit een vogelperspectief te kunnen bekijken. Ze voorkomen dat de lezer verstrikt raakt in details en bevorderen een globale beschouwing van de instellingen.

 

De scores, op basis van een 5-punten-schaal met tussenstappen van 25 (0, 25, 50, 75 en 100), worden toegekend door TI-Belgium op basis van een eerste voorstel van de onderzoekers en na consultatie van een groep van stakeholders. Voor elke dimensie wordt de totaalscore (het eenvoudige gemiddelde van de deel-indicatorscores) berekend en vervolgens wordt een gemiddelde berekend van de drie dimensiescores, om op die manier tot een algemene totaalscore voor elke pijler te komen. Het verschil tussen de theorie en de praktijk kan bijgevolg eveneens worden berekend, zowel op dimensieniveau als voor een instelling als geheel.

 

Hoewel bij de methodologie voor het toekennen van de scores best practices zijn gehanteerd op het gebied van de selectie van experts, 'comparative anchors', transparantie en

validiteitscontroles, hebben de nationale afdelingen (in casu TI-B) het laatste woord over de scores. Dit past ook bij het algemene doel van de evaluatie, namelijk om momentum op te bouwen voor veranderingen in het anti-corruptiebeleid in het specifieke land. Aangezien er geen internationale raad is die alle scores beoordeelt en op elkaar afstemt, om te garanderen dat in alle landen dezelfde informatie, methodologieën en beoordelingsprocessen zijn gebruikt, maken wij geen landenranglijsten en raden we af om de ruwe scores te gebruiken voor vergelijkingen tussen landen.

 

 Raadpleging en validering van resultaten

 

Bij de evaluatie van het NIS in België werd een belangrijke plaats voorzien voor bevraging en consultatie. Er werd geprobeerd om de belangrijkste actoren op het gebied van corruptiebestrijding te betrekken, zowel de overheid, het maatschappelijk middenveld als andere relevante sectoren. Deze aanpak had twee redenen: het valideren van de onderzoeksresultaten en het betrekken van een brede groep stakeholders, om zowel momentum en politieke wil op te bouwen als tegemoet te komen aan de vraag van burgers om hervormingen uit te voeren. De raadplegende aanpak bestaat uit twee delen: een Adviesgroep op hoog niveau en een Nationale Workshop voor Stakeholders.

 

NIS Adviesgroep

 

Naam



Functie en organisatie 
 
Delepière Jean-Claude

Président de la Cellule des Traitement des Informations Financières (CETIF) 
 
Denolf Johan



Directeur van de Directie van de bestrijding van de economische en financiële
criminialiteit (DJF) van de Federale gerechtelijke politie 
 
De Roeck Peter



Adviseur-generaal integriteitbeleid FOD Budget

&Beheerscontrole 
 
De Wolf Patrick



Avocat général près la cour d'appel de Bruxelles ; Coordinateur principal des ECOFINFISC et corruption du Collège des Procureurs généraux; Magistrat de liaison de la cellule stratégique du Secrétaire d'Etat à la Coordination de la lutte contre la fraude 
 
Guillams Eddy



Administrateur-generaal Interne Audit van de Vlaamse Administratie (IAVA) 
 
 

Reynders Pierre



Korpschef van het Interfederaal Korps van de

Inspecteur van Financiën 
 
Vandeputte Tony



Secrétaire Général de la chambre de commerce internationale – section belge 
 
Van Cutsem Michael



Membre du conseil d'administration de la Société Wallonne de l'Evaluation et de la Prospective (SWEP), Directeur de l'Institut Destrée 
 
Voets Filip



Secretaris-generaal en ombudsman van de Raad voor de Journalistiek 
 
Wascotte Franz



Conseiller à la Cour des comptes 
 
Externe reviewer 
 
Vincent de Coorebyter Director General of CRISP (Centre de recherche et

d'information socio-politiques)

 

De leden van de Adviesgroep zijn een eerste keer bijeengekomen op 8 maart 2011 en hebben op 18 oktober 2011 een tweede bijeenkomst gehouden. Deze tweede bijeenkomst werd geheel gewijd aan het bespreken van de belangrijkste bevindingen in het voorlopige rapport en van de indicatorscores. De bijeenkomst heeft geleid tot een aantal aanpassingen van scores. De uiteindelijke beslissing over de scores bleef bij TI-Belgium.

 

Op 1 december 2011 werden de methodologie en beoordelingsresultaten door TI-B gepresenteerd tijdens een Nationale Workshop voor Stakeholders. Het voorlopige rapport werd vooraf ter beschikking gesteld aan de deelnemers. Doel van de workshop was om bij te dragen aan een verdere verfijning van het rapport, in het bijzonder door aanbevelingen toe te voegen en prioriteiten te stellen.

 

Ten slotte werd het volledige rapport door het secretariaat van TI beoordeeld en werden commentaar en feedback geleverd door een externe reviewer, Vincent de Coorebyter. Na de publicatie zullen de uitkomsten van het NIS-rapport tijdens seminaries en een rondetafel met verschillende doelgroepen worden besproken.

 

Beperkingen en keuzes

 

De onderzoekers van de KU Leuven, de UGent de ULg hebben in de loop van dit onderzoek een aantal beperkingen ervaren die geleid hebben tot verdere afbakening.

 

Onderzoek naar corruptie en anti-corruptiebeleid in België is zeer beperkt, zeker in vergelijking met sommige andere Europese landen zoals het Verenigd Koninkrijk of Nederland. De onderzoekers beschikten bijgevolg over beperkt materiaal. Bovendien waren de middelen voor dit onderzoek beperkt. In totaal werden door de onderzoekers ongeveer

200 werkdagen aan deze studie besteed (waarvan er, zoals afgesproken, 30 gefinancierd werden door TI). Ondanks deze bijkomende investering, beschikten de onderzoekers toch over onvoldoende tijd om een grondige, wetenschappelijke beschrijving van alle aspecten van het NIS-raamwerk te kunnen geven. Voor een dergelijke grondige wetenschappelijke analyse zouden de onderzoekers voor elke pijler een meer diepgaande studie moeten uitvoeren met verschillende interviews, observaties, kwantitatieve surveys, documentenanalyse, etc.

 

Om deze redenen, werden enkele belangrijke keuzes gemaakt:

De klemtoon van deze studie ligt op het federale niveau. Het regionale niveau wordt enkel besproken ter illustratie in enkele, uitzonderlijke gevallen. Om duidelijk te maken dat het slechts om illustraties gaat worden deze ook visueel in aparte kaders geplaatst. Deze ad hoc informatie over de regio's werd niet mee in rekening gebracht bij het toekennen van de scores.

Het onderzoek focust op de wettelijke dimensie en andere aspecten die beschreven kunnen worden aan de hand van desk research. Er werden enkele bijkomende interviews uitgevoerd, maar deze gelden slechts aanvullend. De beschrijving van de actuele empirische situatie is bijgevolg beperkt.

Een beperkt onderzoek zoals dit stelt ons enkel in staat te beschrijven wat zichtbaar en eenvoudig vindbaar is (bv. een ethische code). Het is een stuk moeilijker om vast te stellen dat iets (bv. een bepaalde praktijk van interne controle) afwezig is, omdat dit een systematische analyse, dikwijls in verschillende organisaties, vereist.

 

De waarde van dit onderzoeksrapport, althans zo hopen de auteurs, is dat het een eerste poging is om een breed overzicht van het NIS in België te schetsen. Het rapport moet zeker niet gezien worden als het definitieve antwoord op de vele vragen uit het NIS-raamwerk. Het is eerder een eerste, weliswaar brede, verkenning op basis van beschikbare informatie en kan bijgevolg gezien worden als een vertrekpunt voor verder onderzoek.

Hierop worden twee uitzonderingen gemaakt. In de pijler 'ombudsman' worden niet alleen de federale, maar ook de regionale ombudsmannen systematisch besproken. Bijgevolg wordt daar niet met aparte kaders gewerkt. Ook in de pijler media wordt het beleid van de gemeenschappen, gezien hun belangrijke rol inzake mediabeleid, in de tekst zelf en niet in aparte kaders besproken.

 3.  Samenvatting

Dit rapport biedt een overzicht van de verschillende aspecten van het zogenaamde 'Nationale Integriteitssysteem' (NIS) van België. Elk van de dertien 'pijlers' van het NIS werd geanalyseerd aan de hand van een reeks vragen. Voor de meeste van die vragen werd zowel ingegaan op het formele kader ('law') als, weliswaar in mindere mate, op de concrete praktijk ('practice').

 

Gegeven dat er nog maar weinig empirisch onderzoek is gedaan naar corruptie in België en dat de tijd en middelen voor voorliggend project beperkt waren, moesten enkele afbakenende keuzes gemaakt worden. Zo focust deze studie uitdrukkelijk op het federale niveau. De regio's komen slechts sporadisch aan bod. Bovendien ligt de klemtoon van het onderzoek op juridische en andere zichtbare aspecten. De studie van de praktijk is, noodgedwongen, vrij beperkt. Deze studie mag aldus zeker niet gezien worden als het definitieve antwoord op de vele vragen van het NIS-raamwerk. Het rapport kan, zo hopen de auteurs, wel gezien worden als de eerste, verkennende poging om een breed overzicht van het NIS in België te bieden.

 

In deze samenvatting wordt eerst kort ingegaan op de, bijzonder beperkte, beschikbare empirische informatie over (gepercipieerde) prevalentie van corruptie in België. Daarna wordt ingegaan op de 13 pijlers van het NIS in België.

 

1.  Corruptie in België

 

Bij vergelijkend onderzoek naar de perceptie van corruptie (zowel bij zakenmensen als bij burgers) komt België typisch naar voren als een Europese middenmoter, met meer gepercipieerde corruptie dan in de Scandinavische landen, maar minder dan in bijvoorbeeld Frankrijk of Spanje. Onderzoek naar de feitelijke prevalentie is te beperkt voor duidelijke conclusies. Ook de interpretatie van officiële statistieken van politie en justitie over vervolgingen en veroordelingen is moeilijk omwille van registratieproblemen en omdat men vaak vordert voor andere, makkelijker bewijsbare, overtredingen dan voor corruptie. Politiek-wetenschappelijk onderzoek suggereert wel dat sommige patronen die vaak geassocieerd worden met corruptie (politieke benoemingen, dienstbetoon) de jongste jaren wat minder vaak voorkomen.

2.  Het National Integrity System in België

Dit rapport is gebaseerd op kwalitatieve dataverzameling en -analyse en met name op drie belangrijke categorieën van bronnen: wet- en regelgeving, secundaire bronnen en onderzoek en 32 face to face interviews. Hoewel het aldus om een kwalitatief onderzoek gaat, heeft TI er toch voor gekozen om scores toe te kennen voor de verschillende aspecten. Deze worden enkel toegevoegd om de grote hoeveelheid aan informatie op een overzichtelijke manier te kunnen samenvatten. Zij moeten met de grootste voorzichtigheid worden gehanteerd en mogen in elk geval niet gebruikt worden voor vergelijkingen tussen landen.

De onderzoekers zijn enkel verantwoordelijk voor de kwalitatieve informatie. De verantwoordelijkheid voor zowel de onderzoeksmethodologie als de scores ligt bij TI.

In deze samenvatting worden de pijlers met elkaar vergeleken per thema, respectievelijk: de middelen (financiën, personeel, infrastructuur), onafhankelijkheid, transparantie, 'accountability', integriteit en rol van het desbetreffende instituut. Voor de globale analyse per pijler kan verwezen worden naar de respectievelijke samenvattingen bij het begin van elke pijler in hoofdstuk 8. Alvorens in te gaan op de specifieke thema's wordt kort geschetst hoe elk van de pijlers uit het algemene NIS-model vertaald wordt naar de Belgische context.

 

Invulling pijlers

 

1. Wetgevende macht ('legislature'): het federale parlement (Kamer van Volksvertegenwoordigers en Senaat);

2. Uitvoerende macht ('executive'): de top van de uitvoerende macht (federale regering en de ministeriële kabinetten ('beleidscellen');

3. Rechterlijke macht ('judiciary'): Belgisch rechtssysteem, met bijzondere aandacht voor de (zetelende en staande) magistratuur;

4. Publieke sector ('public sector'): de federale en programmatorische overheidsdiensten (FOD en POD), de federale wetenschappelijke instellingen, de instellingen van openbaar nut en de instellingen van sociale zekerheid;

5. Wethandhavingsdiensten ('law enforcement agencies'): de Lokale en Federale Politie (in mindere mate de bijzondere inspectiediensten in het algemeen en de Administratie der Douane en Accijnzen in het bijzonder);

6. Verkiezingsautoriteit ('electoral management body'): de actoren betrokken bij de organisatie van en de controle op de verkiezingen, met bijzondere aandacht voor de Commissie voor de controle op de verkiezingsuitgaven en de boekhouding van de partijen (Controlecommissie) enerzijds en de Commissies voor de controle op de geloofsbrieven en de validatie van de verkiezingen anderzijds;

1. Ombudsman: de parlementaire ombudsdiensten, met de klemtoon op het federale niveau, maar ook aandacht voor de regionale parlementaire ombudsmannen;

2. Rekenhof ('supreme audit institution')

3. Anti-corruptie diensten ('anti-corruption agencies'): de Centrale Dienst voor de Bestrijding van de Corruptie (Federale Politie) en het Bureau voor Ambtelijke Ethiek en Deontologie (FOD Budget & Beheerscontrole);

1. Politieke partijen ('political parties')

2. Media: audiovisuele en geschreven pers, met ook aandacht voor nieuwe technologieën;

1. Maatschappelijk middenveld ('civil society'): middenveldorganisaties in hun verschillende juridische vormen, met aandacht voor zowel de klassieke zuilorganisaties als recentere organisaties die bijvoorbeeld ontstaan zijn in het kader van de 'nieuwe sociale bewegingen';

2. Bedrijfswereld ('business'): bedrijven, in hun verschillende juridische vormen

 

Financiële, personele en andere middelen ('resources')

 

Wat de 'resources' of de financiële, menselijke en infrastructurele middelen van de respectievelijke organen betreft, worden geen grote pijleroverschrijdende problemen vastgesteld.

Er werden wel enkele opvallende pijlerspecifieke beperkingen gemeld. Zo werd bij het parlement gewezen op de gebrekkige opleiding. Bij justitie werd gewezen op de problemen om het personeelskader in te vullen en op ernstige problemen inzake beheer en ondersteuning (o.m. inzake informatica). In pijler 9 werd gewezen op personele beperkingen bij de Centrale Dienst voor de Bestrijding van de Corruptie. In pijler 10 werd gewezen op de voordelen die het systeem van partijfinanciering geeft aan grote, gevestigde politieke partijen.

 

Onafhankelijkheid ('independence')

 

Qua 'onafhankelijkheid' scoren heel wat pijlers hoog. Dat is zeker het geval wat de 'law' dimensie betreft. Voor de meeste pijlers geldt dus dat de wettelijke basis voor de onafhankelijkheid goed tot zeer goed is uitgewerkt, al worden ook wat het wettelijk kader betreft enkele problemen gesignaleerd. Wellicht het meest opvallend waren de problemen in verband met de parlementaire 'Commissie voor de controle op de verkiezingsuitgaven en de boekhouding van de partijen'. In het rapport wordt op een aantal factoren gewezen die de onafhankelijke besluitvorming door deze commissie ernstig kunnen bemoeilijken.

 

Daar waar 'law' dus over het algemeen goed scoort, is dit voor 'practice' een stuk minder het geval. Bij de pijler 'wetgevende macht' wordt bijvoorbeeld opgemerkt dat de onafhankelijkheid van het parlement in de praktijk ernstig ingeperkt wordt door politieke partijen, de regering en belangengroepen. De 'uitvoerende macht' (regering en kabinetten) zou, formeel gezien, in de eerste plaats gecontroleerd moeten worden door het parlement, maar in de praktijk lijken ook hier de partijhoofdkwartieren en, tot op zekere hoogte, de middenveldorganisaties een belangrijke impact te hebben. Ook inzake de 'rechterlijke macht', wordt een verschil gesignaleerd tussen de wettelijk voorziene onafhankelijkheid en de praktijk. De aanwerving en, vooral, promotie van magistraten is objectiever sinds de introductie van de Hoge Raad voor de Justitie, maar er worden toch ook nog enkele risico's gesignaleerd. Er wordt ook gewezen op de mogelijke impact van de publieke opinie en media op de rechtspraak en op enkele in het oog springende casussen waarin een schijn van politieke beïnvloeding werd gewekt. Wat de publieke sector betreft, zijn er voorzichtige signalen dat de politieke benoemingen de jongste twee decennia verminderen, maar een zekere invloed van de politiek blijft bestaan, vooral bij de topambtenaren (mandaathouders). Een gelijkaardige vaststelling werd gedaan bij de politie.

 

De onafhankelijkheid van de ombudsmannen en het Rekenhof, beide parlementaire instellingen, is stevig wettelijk verankerd en blijkt ook in de praktijk grotendeels een feit. De twee besproken 'anti-corruptie diensten' lijken zowel formeel als in de feiten voldoende onafhankelijk te kunnen werken, al kunnen beperkingen inzake middelen een potentieel risico zijn voor de onafhankelijkheid.

 

Politieke partijen lijken zowel wettelijk gezien als in de praktijk in België onafhankelijk te kunnen functioneren, al kan men via beslissingen over partijfinanciering wel een beperkte invloed uitoefenen. De onafhankelijkheid van de media is in België goed wettelijk verankerd. Er wordt wel gewezen op enkele reële risico's in de praktijk, o.m. door nauwe banden en wederzijdse afhankelijkheid tussen politiek en journalistiek en door de commerciële druk op de media.

Hoewel van echt problematische overheidsinmenging geen sprake is, werd bij de pijler 'maatschappelijk middenveld' wel gewezen op de nauwe verwevenheid tussen overheid en middenveld. Dat valt het meest op bij de traditionele zuilorganisaties, maar er is een zekere invloed van de overheid voor alle organisaties die subsidies ontvangen. Wat de pijler 'bedrijfswereld' betreft, wordt gewezen op het klein aantal overtredingen dat gemeld wordt aan de autoriteiten en op de grote verschillen tussen bedrijven inzake corruptiepreventie. Er wordt ook ingegaan op enkele specifieke risico's in het domein van intercommunales. De principes van corporate governance worden er immers niet altijd gerespecteerd en er zijn ook risico's op belangenvermenging, bijvoorbeeld wanneer publieke mandatarissen een bestuursfunctie opnemen in intercommunales. Gelijkaardige risico's worden gemeld voor de situatie waarbij politieke mandatarissen tegelijkertijd ook bestuurders van privé-bedrijven zijn.

 

Transparantie ('transparency')

 

Wat transparantie betreft, kunnen twee pijleroverschrijdende observaties gemeld worden. Ten eerste kan gewezen worden op inspanningen in zowat alle pijlers om het publiek, o.m. via websites, te informeren. Het rapport bevat hiervan heel wat zinvolle goede praktijken. Een tweede thema dat in heel wat pijlers terugkwam, betreft de wettelijke verplichting voor heel wat mandatarissen en topambtenaren om een lijst met mandaten en een overzicht van het vermogen in te dienen. De mandatenlijst wordt publiek gemaakt en versterkt zo de transparantie, maar er worden wel vragen gesteld over de mate waarin de correctheid van de lijst daadwerkelijk wordt gecontroleerd. De vermogensaangifte heeft enkele beperkingen (zo moet geen melding gemaakt worden van schulden) en kan bovendien slechts onder heel strikte voorwaarden enkel door een onderzoeksrechter worden geconsulteerd.

 

Het is ook zinvol om in te gaan op meer pijlerspecifieke observaties. In sommige pijlers lijkt men zowel wettelijk als in de praktijk heel wat inspanningen te doen en dat vertaalt zich in hoge scores. Dat is het meest uitgesproken voor de ombudsmannen.

 

In andere pijlers worden wel inspanningen gesignaleerd, maar blijken er ook nog belangrijke beperkingen te zijn. Eén voorbeeld daarvan is de pijler 'uitvoerende macht'. Ondanks hun belangrijke positie in de politieke besluitvorming zijn de ministeriële kabinetten, formeel gezien, tot weinig openbaarheid verplicht. Daarbij moet wel opgemerkt worden dat er inspanningen gedaan worden om de transparantie van de activiteiten van zowel de regering als haar kabinetten te versterken. Wat de rechterlijke orde betreft, probeert men op verschillende manieren de transparantie te versterken, maar de effectiviteit daarvan is beperkt, wat ook gesuggereerd wordt door de resultaten van bevolkingssurveys. In de publieke sector werden met de wetgeving op de openbaarheid van bestuur de jongste twee decennia heel wat inspanningen gedaan om de transparantie te verhogen, maar in de praktijk blijken er toch nog beperkingen te zijn, o.m. wat de termijnen betreft. Ook inzake overheidsopdrachten zou de transparantie nog versterkt kunnen worden. De algemene bevindingen voor de overheid komen ook terug voor de pijlers 'wethandhavingsdiensten' en 'anti-corruptie diensten'. Het Rekenhof voldoet aan de wettelijk voorgeschreven transparantievereisten, maar gaat in de praktijk nog een heel stuk verder om informatie ter beschikking te kunnen stellen. De raadsheren en medewerkers van het Rekenhof zijn echter niet onderworpen aan de wetgeving inzake de aangifte van hun eigen mandaten en vermogen.

De transparantie van het verkiezingsproces (zie pijler 'verkiezingsautoriteit') lijkt globaal gezien goed te zijn, al werden wel beperkingen gesignaleerd inzake informatie over campagnefinanciering. Die bevinding komt ook terug bij de pijler 'politieke partijen'. Bij die laatste wordt ook gewezen op de gebrekkige transparantie van de indirecte financiering van partijen (o.m. via afdrachten van politieke mandatarissen en via middelen die bedoeld zijn voor de parlementaire fracties).

 

Wat zowel het middenveld als de bedrijfswereld betreft, voorziet de wetgeving in heel wat voorschriften inzake transparantie voor organisaties met rechtspersoonlijkheid. Er is geen informatie waaruit zou blijken dat die systematisch niet zouden worden toegepast (met enkele uitzonderingen, o.m. voor 'slapende' rechtspersonen). Er worden wel belangrijke beperkingen gesignaleerd inzake de transparantie van middenveldorganisaties en bedrijven over de anti-corruptiemaatregelen die ze nemen.

 

Verantwoordingmechanismen ('accountability')

 

Inzake verantwoordingsmechanismen lijkt er een vrij sterke variatie te zijn tussen de pijlers onderling en, in veel gevallen, ook een sterk verschil tussen de formele regels ('law') en de praktijk ('practice') binnen elke pijler.

 

Bij de pijler 'wetgevende macht' wordt gewezen op politiek-wetenschappelijk onderzoek dat suggereert dat het parlement en bij uitbreiding de politiek in hun agendasetting weinig responsief zouden zijn t.a.v. issues die in de samenleving leven. Er wordt ook gewezen op de beperkte mate waarin aan wetsevaluatie wordt gedaan. Wat de 'uitvoerende macht' betreft, kan, naast de gebrekkige controle door het parlement, ook gewezen worden op de afwezigheid van systematische audits van de federale ministeriële kabinetten ('beleidscellen').

 

Ook inzake verantwoordingsmechanismen is er, wat de rechtelijke orde betreft, een groot verschil tussen het formele kader, dat alle essentiële elementen lijkt te bevatten, en de praktijk, waar er toch problemen blijven bestaan, vooral inzake de effectiviteit van klachten- en tuchtprocedures. Een gelijkaardige discrepantie tussen 'law' en 'practice' zien we ook in de publieke sector. Men voorziet wel in relevante mechanismen, zoals tuchtprocedures, maatregelen van interne controle en oprichting van auditdiensten, maar in de praktijk blijken deze nog niet geïmplementeerd te zijn of moeizaam te werken. Bovendien is er, ondanks verschillende pogingen, nog steeds geen klokkenluidersregeling op federaal niveau.

 

Er is een uitgebreid, maar ook complex, netwerk van actoren (o.m. het Comité P, de Algemene Inspectie van de Federale en Lokale Politie, de rechterlijke macht) die moeten toezien op de integriteit van de wethandhavingsdiensten. De handhaving in de praktijk kampt echter met problemen, o.m. door moeilijkheden in verband met de tuchtprocedures en door het feit dat rechters niet geneigd zijn straffen uit te spreken voor leden van wethandhavingsdiensten. Deze conclusies gelden evenzeer voor de anti-corruptie diensten.

 

Globaal gezien lijken de verantwoordingsmechanismen binnen het verkiezingsproces (pijler 'verkiezingsautoriteit') goed, al wordt wel gewezen op het feit dat er geen beroep mogelijk is tegen beslissingen van de Commissies voor de controle op de geloofsbrieven en de geldigheid van de verkiezingen. Wat de politieke partijen betreft, is er een uitgewerkt systeem van verantwoordingsmechanismen, maar er blijven enkele belangrijke beperkingen. Zo is de controle, m.n. op verkiezingsuitgaven en partijfinanciering, nogal complex georganiseerd. Bovendien ontsnappen partijen die geen publieke dotatie ontvangen de facto aan controle, zijn er mogelijkheden om de verplichte registratie van giften te omzeilen en blijft het in sommige gevallen moeilijk om zicht te krijgen op de financiën van politieke partijen, vooral omwille van het vaak complex netwerk van vzw's en andere verenigingen in en rond partijen.

 

De ombudsmannen moeten verantwoording afleggen aan hun parlement, al dient gezegd dat maar beperkt wordt opgevolgd of hun aanbevelingen daadwerkelijk worden uitgevoerd (het Vlaams niveau is hierop een uitzondering). Het Rekenhof legt, o.m. via haar verslagen, verantwoording af aan het parlement. Het voorziet ook audits van zijn eigen werking, maar deze gebeuren wel door medewerkers van Het Rekenhof zelf.

 

Er blijken heel wat formele mechanismen te zijn om de media ter verantwoording te roepen en die lijken over het algemeen ook goed en transparant te functioneren in de praktijk, met voldoende respect voor de persvrijheid.

 

De nieuwe wet op de (i)vzw's heeft het beheer van middenveldorganisaties versterkt en transparanter gemaakt. Er gebeuren ook inspanningen om de problematiek van de schijn- vzw's aan te pakken. In de bedrijfswereld zijn er verschillende codes over corporate governance ontwikkeld. Belangrijke aspecten van die codes zijn ook omgezet in wetgeving, maar dat wettelijk bindend kader geldt enkel voor bedrijven in de financiële sector en voor beursgenoteerde bedrijven. In andere, en dan vooral middelgrote en kleine, bedrijven is de aandacht voor integriteitsbeleid over het algemeen nog beperkt. Vanuit verschillende hoeken probeert men, o.m. via netwerkactiviteiten, hieraan iets te doen.

 

Integriteit ('integrity')

 

Wat integriteit en integriteitsbeleid betreft, lijkt er nog heel wat werk aande winkel.

 

In het parlement lijkt maar in heel beperkte mate sprake van een integriteitsbeleid. Het formeel-juridisch kader is bijzonder beperkt (geen deontologische code voor parlementsleden, nauwelijks regelingen omtrent geschenken of belangenconflicten). In de praktijk blijken er wel enkele bijkomende mechanismen te zijn, maar ook die blijven heel beperkt. Ook bij de 'uitvoerende macht' worden heel wat beperkingen gesignaleerd. Zo is er op federaal niveau geen deontologische code voor ministers en hun kabinetsleden en ontbreken er ook heel wat andere instrumenten van integriteitsbeleid. Dit valt des te meer op aangezien traditioneel heel wat (integriteits)problemen worden toegeschreven aan de kabinetten. Bij de rechterlijke orde is het integriteitsbeleid wat uitgebreider dan in de vorige twee pijlers, maar er blijven beperkingen, vooral inzake controle- en tuchtprocedures.

 

In de publieke sector is de situatie beter dan in de drie net besproken pijlers, zeker wat de formele instrumenten betreft (o.m. deontologische code). De concrete implementatie van de instrumenten blijft echter gebrekkig. Zo worden er bijvoorbeeld wel integriteitstrainingen gegeven, maar niet op een systematische manier. Hetzelfde patroon zien we bij de 'wethandhavingsdiensten': veel beschikbare instrumenten, maar geen sprake van een echt ten volle geïmplementeerd integriteitsbeleid op het terrein. Bij de anti-corruptie diensten is de situatie beter dankzij enkele bijkomende inspanningen.

 

Er is geen formele deontologische code voor ombudsmannen, maar er zijn wel relevante voorschriften. Een incident met een federale ombudsman toonde wel enkele zwakke punten inzake de controle op het functioneren van de ombudsman. Er zijn formele instrumenten van integriteitsbeleid (o.m. een ethische code) in het Rekenhof en die worden ook in de praktijk toegepast, al zou men ook nog andere instrumenten kunnen overwegen.

 

Wanneer we naar de media kijken zien we verschillende relevante deontologische codes en ook mechanismen en actoren die toezien op de integriteit van de journalisten. Wat dit laatste betreft, rijst, door de opkomst van de nieuwe media, wel steeds meer de vraag over de mate waarin en de manier waarop de regels kunnen afgedwongen worden van niet-professionele journalisten. Er wordt ook gewezen op de risico's van de tijdsdruk (vooral ten gevolge van de opkomst van de nieuwe media) en commerciële druk voor de reguliere journalistiek. Zij zouden het bijvoorbeeld moeilijker maken om informatie te verifiëren, al is er weinig harde empirische informatie die dat zou kunnen bevestigen.

 

Men doet inspanningen om integriteit te stimuleren in middenveldorganisaties, o.m. via richtlijnen die door de sector zelf zijn opgesteld. Als het om gesubsidieerde instellingen gaat, behoudt ook de overheid bovendien nog een zekere controle op de integere besteding van die middelen. Ook in de bedrijfswereld zijn er verschillende initiatieven om integriteitsbeleid te stimuleren. Ondanks die inspanningen geldt, zowel in het middenveld als in de bedrijfswereld, dat het aantal organisaties waarin echt een goed uitgewerkt integriteitsbeleid wordt gevoerd nog beperkt is. Bovendien moet ook nog gewezen worden op enkele formele beperkingen die ervoor zorgen dat accountants maar een beperkte rol kunnen en/of moeten spelen in het melden van fraude en corruptie.

 

Rol binnen het globale National Integriteitssysteem

 

Voor elke pijler werden, binnen de NIS-methodologie, nog enkele bijkomende vragen gesteld die te maken hadden met de rol die de instituties binnen die pijler vervulden binnen het globale NIS. We beperken ons in deze samenvatting tot enkele opvallende vaststellingen.

 

Zowel bij de pijler 'wetgevende macht' als bij 'uitvoerende macht' werd vastgesteld dat de interesse van de politiek in corruptiebestrijding beperkt is. Er zijn wel wetgevende initiatieven inzake corruptiebestrijding, maar die gebeurden vooral onder impuls van internationale verplichtingen. Dit wordt bevestigd in de pijler 'politieke partijen'. Een analyse van de programma's voor de federale verkiezingen van juni 2010 toont hier en daar wel interesse in particuliere anti-corruptiemaatregelen, maar het thema corruptie lijkt geen echte prioriteit te zijn. Dat is evenmin het geval in het regeerakkoord van de regering Di Rupo van 1 december 2011.

 

De rechterlijke orde, de wethandhavingsdiensten en de anti-corruptie diensten spelen hun rol in de corruptiebestrijding, al is het moeilijk om die rol zichtbaar te maken, gezien de beperkte gegevens.

 

In het NIS worden 'publieke voorlichting inzake corruptie' en 'nauwe samenwerking met de bedrijfswereld en het middenveld' naar voor geschoven als twee belangrijke rollen voor de publieke sector. In de mate dat men het daarmee eens is, kan men vaststellen dat dit in België maar heel weinig gebeurt. Het NIS voorziet ook een specifieke rubriek voor corruptiepreventie bij overheidsopdrachten. Ook daar werd vastgesteld dat het formele kader vrij goed uitgewerkt is, maar dat er nog een aantal zwakke punten zijn in de procedures. Daarbij werd ook gewezen op de corruptierisico's inzake subsidies, waarrond het beleid relatief beperkt is. Tot slot moet nog gewezen worden op een belangrijke lacune inzake corruptiebestrijding binnen de federale overheid. Er is op dit moment namelijk geen enkele actor die over een administratieve onderzoeksbevoegdheid beschikt.

 

De beschikbare informatie suggereert dat ombudsmannen inderdaad hun rol spelen in het promoten van goede praktijken. Ook het Rekenhof lijkt zijn rol als externe auditor goed te vervullen. Het heeft ook specifieke initiatieven genomen om de integriteit van overheidsorganisaties te auditen en heeft daarvoor intern de nodige expertise ontwikkeld.

 

Wat de rol van de media betreft, blijft, op enkele opvallende uitzonderingen na, diepgravende onderzoeksjournalistiek beperkt in België, ondanks enkele initiatieven om onderzoeksjournalistiek te promoten. Dat heeft te maken met verschillende beperkingen, o.m. ten gevolge van de beperkte bezetting van de redacties, die tijdrovende onderzoeksjournalistiek moeilijk kan maken.

 

Zoals hoger toegelicht doen zowel het middenveld als de bedrijfswereld inspanningen om corruptie in eigen rangen te voorkomen, maar de interesse om zich echt actief te engageren in een breed anti-corruptiebeleid dat de eigen organisatie of sector overstijgt blijft heel beperkt. Een evidente uitzondering hierop zijn de middenveldorganisaties (m.n. TI) en bedrijven die zelf gespecialiseerd zijn in corruptiepreventie en/of bestrijding.

 

Besluit

 

In het besluit van het rapport worden vier categorieën van problemen geïdentificeerd: missende functies, onvoldoende uitgewerkte functies, beperkte coördinatie en beperkte implementatie.

 

Figuur 3.1. Samenvattende tabel met de scores voor de 13 pijlers van het National integrity system

4. Aanbevelingen

 

Deze aanbevelingen door Transparency International Belgium zijn gebaseerd op het rapport zelf, op de input van de leden van de adviesgroep en van de deelnemers aan de stakeholders workshop en op de inzichten van de externe reviewer.

 

De tekst hieronder vertegenwoordigt enkel het standpunt van de Raad van Bestuur van Transparency International België en vertolkt in geen enkel opzicht het standpunt van de onderzoekers.

 

Dit rapport presenteert de belangrijkste uitdagingen op het vlak van integriteit waarvoor België zich geplaatst ziet en eindigt met onderstaande lijst van aanbevelingen per pijler. Deze lijst moet echter slechts worden gezien als de basis van een systemische hervorming, en het succes van deze hervorming hangt niet af van de implementatie van een reeks maatregelen, pijler per pijler, maar van een globale verandering van paradigma en van mentaliteit.

 

Zoals uit het verslag kan worden afgeleid, wordt België gekenmerkt door twee a priori antinomische fenomenen, die niettemin dezelfde gevolgen hebben. Eerste fenomeen: een grootschalige formele erkenning van het recht van initiatief en van zelforganisatie van het maatschappelijk middenveld in al zijn facetten. De Grondwet en de wetten van het land garanderen de autonomie van een groot aantal privé-actoren (inclusief economische actoren, via het sociale overleg en diens rechtsgevolgen) op gebieden die deel hadden kunnen uitmaken van de openbare macht. Tweede fenomeen: de grotere rol die politieke partijen op alle niveaus spelen, niet alleen in het functioneren van overheids- en semi- overheidsinstanties, maar in zekere mate ook in de dynamiek van particuliere organisaties, want de vervlechting en onderlinge afhankelijkheid tussen politieke en niet-politieke actoren is enorm.

 

Het gewicht dat aan deze twee typen actoren wordt gegeven leidt tot een verzwakking van de eigenlijke openbare macht, de Staat. Door zo'n grote rol toe te kennen aan de privésector en aan de politieke partijen, staat België niet alleen meer dan andere democratieën toe dat pluralistische waarden en praktijken een plaats innemen in de sociale ruimte, maar neigt het land ook — zonder dit zo te hebben gepland en zonder er al teveel aandacht aan te hechten — naar een privatisering van de Staat; het is van mening dat de Staat van rechtswege "toebehoort" aan al die actoren die in de nationale ruimte rondbewegen. Geheel te goeder trouw zien veel van deze actoren de Staat minder als onpartijdige scheidsrechter die toeziet op de naleving van strikte regels, dan als een plaats van onderhandeling en ontplooiing voor privé-actoren en politieke partijen. In zo'n context is het des te belangrijker om toe te zien en aan te dringen op de naleving van strikte integriteitsregels, want deze naleving wordt niet van nature gewaarborgd door de manier waarop het systeem functioneert.

 

Samenstelling van de Raad van Bestuur: Chantal Hébette-Van den Broeke, voorzitter, Marc Brykman, Michel De Samblanx, Thierry de Vries, Roger Heijens, Evert Jan Lammers, Marc Oostens, David Szafran, Michel Van der Stichele, Luc Van Liedekerke, François Vincke.

Voor dit deel van de tekst voorafgaand aan de aanbevelingen per pijler, heeft Transparency International Belgium dankbaar gebruik gemaakt van de opmerkelijke analyse van Vincent de

Coorebyter, externe reviewer van het verslag.

Deze moeilijkheid wordt in België nog versterkt door een lange traditie van politisering van de overheidsinstanties, en tot op zekere hoogte ook van de semi-overheidsinstanties, de magistratuur, de controleorganen en zelfs de maatschappelijke organisaties (fenomeen van verzuiling). Het gevolg is dat het opzetten van onafhankelijke controlerende of evaluerende organen stuit op een reëel scepticisme omtrent de haalbaarheid van zulke instanties, aangezien de hierin zitting hebbende personen a priori ook weer aangewezen moeten worden door politieke actoren (regeringen, parlementen...). Aan andere oplossingen (bijvoorbeeld universiteiten) wordt gewoon niet gedacht. Om dezelfde redenen worden de adviezen, evaluaties en beslissingen van dergelijke organen maar al te vaak beschouwd als zijnde partijdig, hetgeen hun morele en zelfs hun juridische autoriteit behoorlijk aantast. Dit fenomeen dat controleorganen a priori worden aangewezen door politieke actoren komt in het verslag uitgebreid aan de orde. Nog los van de mechanismen en bepalingen die voor de verschillende pijlers zullen moeten worden opgezet, staat België dus voor een algehele uitdaging op het vlak van de evaluatie- en controlecultuur. Met andere woorden, binnen de Belgische maatschappij moet een verandering teweeg worden gebracht in de manier waarop zij aankijkt tegen en omgaat met belangenconflicten, met name als deze conflicten zich voordoen tussen beheer en controle.

 

Zo'n cultuur zou zich eenvoudiger kunnen verspreiden en zich beter kunnen verankeren als België gerenommeerde opleidingen in zijn administraties alsook externe cursussen overheidsbeheer zou aanbieden, die beschouwd zouden worden als springplank naar hoge beslissings- of beheersfuncties in de overheid. In de collectieve verbeelding blijft een politieke carrière, en dan met name een periode in het kabinet van een minister, toch een van de beste manieren om toegang te krijgen tot een functie met verantwoordelijkheid in een overheidsinstantie of in een van de vele semi-overheidsinstanties in België. We zullen iets moeten doen aan de veel te grote rol van ministeriële kabinetten (zozeer dat zij soms simpelweg de plaats innemen van de administratie), niettegenstaande de radicale hervormingsplannen van eind jaren '90. Zij zijn zowel een symptoom, een effect en een versneller van de genoemde verschijnselen.

 

Eenzelfde bewustwording van de ethische uitdagingen moet er komen in het bedrijfsleven. Ook hier zullen zowel inspanningen moeten worden geleverd in de bedrijven zelf als in de studieprogramma's van de Belgische business schools.

 

De media en de maatschappelijke organisaties kunnen ongetwijfeld bijdragen tot zo'n systemische transformatie, maar om redenen die in het verslag beschreven worden maken deze potentiële oppositionele machten zelf zozeer deel uit van het systeem, dat ze niet spontaan een extern of kritisch standpunt op zijn functioneren innemen. Naast juridische aanpassingen en een politieke krachtenverhouding binnen het machtssysteem zullen de in de aanbevelingen geopperde veranderingen ook goed moeten worden voorbereid binnen de oppositionele machten zelf.

 
In het bijzonder wat betreft de Parlementaire Commissie voor de controle op de verkiezingsuitgaven en de boekhouding van politieke partijen (pijlers 1 en 6), de gebrekkige controle op de ministeriële kabinetten (pijler 2), de controle door de HRJ en de controle van het openbaar ministerie op de rechterlijke macht (pijler 3) enz.

Alvorens over te gaan tot de aanbevelingen voor elk van de 13 pijlers, willen we erop wijzen dat deze studie uitdrukkelijk op het federale niveau focust. Het is zeker aan te raden om ook de integriteitssystemen van de overige overheidsniveaus te onderzoeken, in het bijzonder de gemeenten.

 

Randopmerking

1. De schuingedrukte aanbevelingen worden als prioritair beschouwd.

2. De verwijzingen naar andere pijlers die aan het einde van de aanbevelingen tussen haakjes staan, verwijzen naar de pijlers waarvoor de aanbeveling ook van toepassing is.

 

Pijler 1: Wetgevende macht

 

Ethiek bevorderen

1. Het opstellen van een deontologische code voor parlementsleden – interne en externe deontologie (zich laten inspireren door de nieuwe code van het Europees Parlement): door de parlementen.

2. Het uitbreiden van het bestaande arsenaal aan tuchtsancties voor parlementsleden onder andere met lichtere sancties, om tegemoet te komen aan het probleem van hun straffeloosheid: door het federaal parlement.

 

Transparantie bevorderen
3. Het creëren van een rubriek op de website van elk parlement (federaal, gewesten en gemeenschappen) die handelt over de financiële aspecten van het parlementaire mandaat, in het bijzonder de verloning van de parlementsleden: door de parlementen

 

Pijler 2: Uitvoerende macht

 

De ministers, hun kabinetten en de administratie aansprakelijk stellen

1. Duidelijke en transparante taakverdeling tussen ministers en kabinetten enerzijds en de administratie anderzijds. Responsabilisering van leidende ambtenaren en drastische inkrimping van de kabinetten. (Bv. het opstellen van regelgeving zou een exclusieve taak worden van de administratie): door uitvoerende macht (Pijler 4 PUBL)

2. Het opstellen van een deontologische code voor ministers en staatssecretarissen, rekening houdend met internationale referentiepunten. Voorzien in controle-instanties: door de uitvoerende macht

3. Actief integriteitsbeleid t.a.v. de federale en regionale kabinetten, aan de hand van volgende instrumenten:
een deontologische code (die bv. hun rol in het wetgevingsproces bepaalt en het beheer van belangenconflicten regelt)

een interne controle en een auditfunctie – systematische audits

het ook onderwerpen van de kabinetsleden aan de wetsbepalingen die op openbare ambtenaren van toepassing zijn (zich bv. laten inspireren door de ministeriële omzendbrief van 21 juni 2010 betreffende overheidsopdrachten): door de wetgever, door de uitvoerende macht

De gebruikte afkortingen voor de pijlers in dit hoofdstuk werden van de Engelstalige NIS-terminologie overgenomen (zie paragraaf "Invulling pijlers" in hoofdstuk 3 "Samenvatting", punt 2 "Het National Integrity System in België").: (1) LEG voor "wetgevende macht", (2) EXE voor "uitvoerende macht", (3) JUD voor "rechterlijke macht", (4) PUBL voor "publieke sector", (6) ELEC voor "verkiezingsautoriteit",(8) SAI voor "het Rekenhof", (9) ACA voor "anti-corruptiediensten", (10) "POL voor "politieke partijen",(12) CIV voor "maatschappelijk middenveld" en (13) BUS voor "bedrijfswereld".

4. Het Vlaams parlement heeft al een tot dienstbetoon beperkte deontologische code.


Pijler 3: Rechterlijke macht

 

Een globaal kader uitwerken, ontschotten

1. Het uitwerken van een globaal kader dat de risico's en prioriteiten voor het rechterlijk systeem bepaalt. Maatregelen treffen om een versnipperde werking tegen te gaan, na de reële hinderpalen voor deze ontschotting te hebben geïdentificeerd («business plan» op rechterlijk niveau)

2. Betere informatieuitwisseling tussen de verschillende instanties en geografische zones van de rechterlijke orde

 

Financiële en menselijke middelen beter beheren

3. Transparante middelenallocatie aan de rechtelijke macht door decentralisatie van het besluitsvormingsproces en een integraal beheers- en controlesysteem: door de wetgever/uitvoerende macht

4. Maatregelen die tegemoet komen aan het zowel kwantitatief als kwalitatief structureel tekort aan rechterlijke middelen voor economische en financiële delinquentie. Gespecialiseerde magistraten dienen volledig ingezet te worden voor dit type dossiers: door de wetgever/de uitvoerende macht (Pijler 13 BUS)

 

Benoeming-, evaluatie- en tuchtprocedures evenals klachtenbehandeling verbeteren

5. Maatregelen om de versnippering op het gebied van (1) benoeming, (2) evaluatiesystemen,(3) tucht en (4) klachtenbehandeling tegen te gaan

6. (1) Benoemingen:

onder meer:

Transparantie over het voordragen van kandidaten door het HRJ

Het herzien van de rol van de korpschef in de benoemingsprocedure van magistraten

7. (2) Evaluatiesystemen:

onder meer:

Het creëren van duidelijke functiebeschrijvingen en -profielen voor magistraten

Het herzien van het evaluatieproces, zodat alle magistraten op eenzelfde en gedegen wijze geëvalueerd worden

8. (3) Tucht:

onder meer

Afstand tussen de betrokkenen in het tuchtproces: het creëren van een tuchtafdeling en het herzien van de procedure

9. (4) Klachtenbehandeling:

onder meer

Toegang van de HRJ tot alle klachten die binnenkomen met betrekking tot haar adviserende rol ten aanzien van het parlement. (Bv. eerstelijnsonthaal gecentraliseerd per arrondissement en tweedelijnsonthaal door de HRJ met rol van ombudsdienst): door de wetgever, door de rechterlijke macht

Transparantie bevorderen

10. Het verzamelen, bijhouden en publiek maken van cijfergegevens over corruptiemisdrijven

1. Het verzamelen, bijhouden en publiek maken van cijfergegevens over corruptiemisdrijven, op het niveau van de rechterlijke macht, in samenwerking met de FOD Justitie (Vandaag inschatting op basis van gefragmenteerd cijfermateriaal): door de gerechtelijke macht en FOD Justitie (pijler 4 PUBL en pijler 9 ACD)

2. Empirisch onderzoek en analyse o.a. over het aantal en de aard van de corruptiegevallen waarover uitspraak werd gedaan, over een schatting van de (ook privé) corruptiegevallen die de ondernemingen niet melden, over de dossiers die door gebrek aan bewijs na bepaalde tijd geklasseerd worden of die worden geseponeerd: door universiteiten, gefinancierd door de FOD Justitie (Pijler 13 BUS)

11. Eén algemene website voor de rechterlijke orde. Transparantie over de interne werking van de rechterlijke orde, onder meer via deze website: door de rechterlijke macht en de FOD Justitie (pijler 4 PUBL en pijler 9 ACD)

12. Het beter bekendmaken van het bestaan en de functie van rechtsbijstand: door de FOD Justitie

 

Ethiek bevorderen

13. Invoering van één (of meerdere) deontologische code(s) voor alle actoren (betreffende onder meer politieke engagementen, lidmaatschappen, vzw's, privacy,…) en een vademecum dat concrete voorbeelden van ethisch gedrag beschrijft: door de rechterlijke macht

14. Meer aandacht van de magistraten binnen de adviesraden voor de gevaren van

corruptie: door de rechterlijke macht

15. Grondige analyse van de risico's door gebrek aan transparantie bij de activiteiten van de gerechtelijke experts en 'consulaire' rechters en van de te treffen maatregelen daaromtrent

16. Het afschaffen van de detachering van parketmagistraten naar kabinetten en FOD's en POD's (uitgezonderd Justitie)

 

Beter opleiden

17. Opleiding afgestemd op de specifieke noden van de magistratuur: door de rechterlijke macht

 

Pijler 4: Publieke sector

 

Regels en instrumenten aanvullen die de integriteit van ambtenaren ondersteunen

1. Artikel 29 van het Wetboek Strafvordering (Sv)

1. Het herzien van artikel 29 van het Wetboek van Strafvordering: voorzien in sancties voor ambtenaren die geen aangifte doen van een wanbedrijf of misdaad waarvan ze in de uitoefening van hun ambt kennis kregen: door de wetgever

2. Het systematisch informeren van de openbare ambtenaren over hun plicht wanbedrijven en misdaden aan te geven (art 29 Sv): door de uitvoerende macht

2. Een performante regeling ter bescherming van klokkenluiders ("whistleblowing"), meer bepaald voor aangiftes op basis van artikel 29 Sv: door de wetgever en de uitvoerende macht

3. Versnelde invoering op federaal niveau van interne controle en interne audit, die wettelijk zijn voorzien door K.B 17/8/2007: door de uitvoerende macht

4. Het toepassen van een globaal integriteitsbeleid gekoppeld aan de systemen van interne controle: o.a. trainingen inzake integriteit (vb. dilemmatrainingen) voor alle ambtenaren, risicoanalyses, toepassing van regels betreffende belangenconflicten, functiescheiding, functieroulatie voor gevoelige functies, integriteit als criterium voor werving en promotie: door de administraties
(pijler 2 EXE) 
 

Tuchtregels en hun uitvoering herzien

5. Het vereenvoudigen van het bijzonder ingewikkeld tuchtrecht, en het inbedden van het tuchtrecht in een breder integriteitsbeleid van de openbare sector: door de uitvoerende macht

6. Het invoeren van een tuchtregeling voor contractuelen, afgestemd op die van statutairen: door de uitvoerende macht

7. Het evalueren van de toepassing van de tuchtregeling voor statutaire ambtenaren o.a. de rol van de vakbonden in het effectief bestraffen van onethisch gedrag: door de universiteiten

Onregelmatigheden inzake openbare aanbestedingen en subsidies beter voorkomen

8. Het inzetten op preventie, begeleiding en monitoring

1. betreffende de sterk gereguleerde overheidsopdrachten: o.a. het verplicht aangeven door ambtenaren bevoegd voor het gunnen van overheidsopdrachten, van contacten met personen in de publieke en private sfeer, het aanduiden van een vertrouwenspersoon waar ambtenaren terecht kunnen met ethische vragen: door de wetgever en de uitvoerende macht

2. inzake de toekenning van subsidies (met een focus op belangenvermenging): door de wetgever en de uitvoerende macht

9. Oprichting van een centrale database

1. over de toekenning van overheidsopdrachten – lager plafond dan de Europese limiet (business)

2. over de toekenning van subsidies (openbare sector en middenveld) door de wetgever en de uitvoerende macht (Pijler 2 EXE, pijler 12 CIV en pijler 13 BUS)

Transparantie bevorderen

10. Duidelijke afbakening van de verantwoordelijkheden van de verschillende instellingen (Raad van State, gewone rechter,...) inzake openbaarheid van bestuur, om zo de afdwingbaarheid van die wetgeving te versterken: door de wetgever en de uitvoerende macht

 

Pijler 5: Wethandhavingsdiensten

 

1. Kritische analyse van het integriteitsbeleid dat door de wethandhavingsdiensten gevoerd wordt, en grondige evaluatie van de toepassing ervan in de praktijk: door de wetgever en de uitvoerende macht

In deze context dient rekening gehouden te worden met volgende aanbevelingen
(die echter niet voor alle diensten van toepassing zijn):

2. Het herzien van het verloningsysteem van ambtenaren van de wetshandhavingsdiensten met het oog op het vermijden van de graaicultuur: door de wetgever en de uitvoerende macht

3. Reflectie over de rol die politieke actoren werden toebedeeld in het wervings- en benoemingsproces binnen de politie: door de wetgever en de uitvoerende macht

4. Het verder uitbouwen bij de politie van het wet- en regelgevend kader inzake transparantie; o.a. het in wetgeving gieten van op vrijwillige basis geïmplementeerde transparantiestrategieën (bv. communiceren over aanpak en behaalde resultaten): door de wetgever en de uitvoerende macht

5. Evaluatie en herziening van de integriteitsbewaking binnen de politie, (organen voor interne en externe controle) die in de praktijk weinig effectief blijkt te zijn (bv. het sensibiliseren met betrekking tot de ongepastheid van het zich ongeoorloofd toegang verschaffen tot politionele informatie voor persoonlijke doeleinden)

6. Evaluatie en herziening van de praktische implementatie van de tuchtprocedure binnen de politie (zie de de facto strafrechelijke immuniteit van de politieambtenaren)

7. Duidelijke communicatiestrategie met betrekking tot de inspanning van de douane op het vlak van integriteit

 

Pijler 6: Verkiezingsautoriteit

 

De verkiezingsuitgaven en de uitgaven van politieke partijen beter controleren
1. Het herzien van de samenstelling van de parlementaire Commissie voor de controle op de verkiezingsuitgaven en de boekhouding van politieke partijen, die uitsluitend uit parlementsleden is samengesteld (zie aanbeveling Raad van Europa over de onafhankelijkheid van die commissie). Externe onafhankelijke deskundigen bijvoegen: door de wetgever (pijler 10 POL)

2. Invoering van een wettelijke verplichting voor alle partijen – met inbegrip van deze die op dit moment niet verplicht zijn om hun jaarlijkse boekhouding bij de Controlecommissie neer te leggen – tot het openbaar maken van hun jaarlijkse boekhouding (gedetailleerde rekeningen), hun financieringsbronnen en hun verkiezingsuitgaven. Verplichting voor alle partijen om deze informatie op hun website te publiceren: door de wetgever, door de politieke partijen (pijler 10 POL)

3. Invoering van een wettelijke verplichting voor alle verkiezingskandidaten om hun financieringsbronnen en verkiezingsuitgaven bekend te maken via de website van de partij: door de wetgever, door de politieke partijen (pijler 6 ELEC)

4. Werken aan een ondubbelzinnig wettelijk kader, o.a. wat betreft indirecte bijdragen aan partijen. Financiële steun door ondernemingen is niet toegelaten, sponsoring zou ook niet toegestaan moeten worden: door de wetgever (pijler 10 POL)

5. Het herzien - duidelijkheid en inhoud - van de reglementering van de giften (o.a. minder dan 125 euro). Geen giften in cash: door de wetgever (Pijler 10 POL)

6. Het herzien - proportioneel en ontradend - van het gamma van sancties van partijen en parlementsleden en doeltreffende toepassing van de sancties, ook op de grote partijen: door de wetgever (pijler 10 POL)

7. Adviezen van het Rekenhof waarop de Controlecommissie zich baseert volstaan niet (cf. GRECO). De rol van het Rekenhof zou moeten versterkt worden: door de wetgever (pijler 8 SAI)

8. Onderzoek naar de verkiezingsuitgaven van de kandidaten en partijen door een onafhankelijke externe evaluatie van hun praktijken: door het middenveld en de media

De garanties voor correcte verkiezingen verhogen/versterken

9. De validering van de wetgevende verkiezingen door een andere instelling laten onderzoeken dan het Parlement zelf, bijvoorbeeld door het Grondwettelijk Hof: door de wetgever

10. Het nagaan of een specifieke ethische code of andere instrumenten van integriteitsbeleid (training, communicatie, audit en controle, enz.) moeten ingevoerd of versterkt worden t.a.v. de actoren binnen het verkiezingsproces (de algemene deontologie van bijvoorbeeld de ambtenaar of de magistraat is van toepassing, maar er zijn geen specifieke formele ethische richtlijnen): door de uitvoerende macht

 

Pijler 7: Ombudsman

 

De functie beschermen

1. Bescherming door de wet van de functie en de titel van Ombudsman (Médiateur), rekening houdend met de diversiteit aan belangen binnen de samenleving: door de wetgever

 

De onafhankelijkheid en invloed van de Ombudsman versterken

2. Onafhankelijke selectie en benoeming van de Ombudsman: parlementsleden dienen bij de bekrachtiging duidelijke professionele criteria in acht te nemen: door de wetgever

3. Autonoom initiatiefrecht door ombudsmannen – proactief situaties toetsen aan beginselen van behoorlijk bestuur en ombudsnormen: door de wetgever

4. Betere opvolging, door de parlementsleden in het bijzonder op federaal niveau, van de aanbevelingen van de Ombudsman: door de wetgever

5. Het instellen van een procedure ter opvolging van de uitwerking door de administraties, van de aanbevelingen die ze van de ombudsmannen kregen: door de wetgever

 

De burger beter inlichten

6. Een overkoepelend ombudsloket om de versnippering van ombudsdiensten in België op te vangen en de burger toe te laten zijn weg te vinden. Ombudsdiensten (en hun bevoegdheden) die effectief door het bredere publiek gekend zijn. Verder gaan dan publicaties op een site, zoals bv. samen met het middenveld informatiecampagnes organiseren: door de Ombudsmannen

 

Pijler 8: Rekenhof

 

De invloed van het Rekenhof verhogen

1. Wettelijke verplichting die bepaalt dat de rapporten van het Rekenhof behandeld dienen te worden door de wetgevende macht: door de wetgever (pijler 1 LEG)

2. Certificering door het Rekenhof van alle rekeningen van de openbare
diensten: door de wetgever

1. Het overwegen van de wenselijkheid van de sanctiebevoegdheid van het Rekenhof, die in de praktijk nauwelijks wordt gebruikt: door de wetgever (pijler 1 LEG)

 

Ethiek bevorderen

2. Aangifte van mandaten en vermogen

1. Leden, directiepersoneel en de auditoren van het Rekenhof onderwerpen aan een wetgeving inzake de aangifte van mandaten- en vermogens: door de wetgever (pijler 1 LEG)

2. Publicatie op de website van het Rekenhof van de mandaten van de leden: door het Rekenhof

3. Evaluatie van de naleving door het Rekenhof van artikel 29 van het Wetboek van Strafvordering (verplichte aangifte). Er bestaat wel een interne procedure maar deze is volgens sommigen niet conform artikel 29: door het Rekenhof

 

Pijler 9: Anti-corruptiediensten

 

Een globale visie en beleid ontwikkelen

1. Geïntegreerd en breed gedragen integriteitsbeleid, actief en zichtbaar: door de wetgever/de uitvoerende macht

2. Coördinatie tussen de bestaande administratieve actoren (het Bureau voor Ambtelijke Ethiek en Deontologie, de Inspectie van Financiën, het Rekenhof, tuchtoverheden, enz.). In het bijzonder informatie-uitwisseling (die de privacywetgeving respecteert) tussen onafhankelijke onderzoeksdiensten: door de wetgever/de uitvoerende macht (pijler 2 EXE, pijler 8 SAI en pijler 9 ACA)

3. Het creëren van een onafhankelijk orgaan of het uitbreiden en omvormen van een bestaand orgaan, (afzonderlijke budgetlijnen) dat voldoende bevoegdheden, middelen en personeel heeft om structureel kennis te vergaren over integriteit en corruptie, burgers en ondernemingen te informeren en op te leiden betreffende ethiek (belangenconflicten, corruptierisico's): publieke campagnes via de media, preventieve anticorruptiemaatregelen te coördineren (samenwerkingsverbanden tussen de verschillende federale en regionale overheden), te implementeren en op te volgen door de wetgever/de uitvoerende macht (pijler 4 PUBL, pijler 13 BUS)).

 

De herinvoering van een administratieve onderzoeksbevoegdheid

4. De herinvoering van een administratieve onderzoeksbevoegdheid op federaal niveau, onafhankelijk en met voldoende middelen, eventueel gekoppeld aan de centrale interne auditdienst. De betrokken actor moet dossiers aan de CDBC overhandigen indien sprake is van een misdrijf: door de wetgever (Pijler 2 EXE en pijler 4 PUBL)

 

Versterken van de onafhankelijkheid en middelen voor corruptiebestrijding
(politie)

5. Meer structurele onafhankelijkheid en middelen voor de CDCB (met als gevolg mogelijke besparingen op de staatsbegrotingen): door de uitvoerende macht

6. Het permanent inlichten van de CDCB over de lopende corruptiedossiers (coördinatie tussen de politiediensten/ coördinatie tussen parket en politie): door de uitvoerende macht (pijler 3 JUD)

7. Het toelaten dat CDBC meer eigen functieprofielen opstelt en het bestaande kader aanvult met expertise die niet binnen de generieke en specifieke opleidingen van de politie beschikbaar is: door de uitvoerende macht

 

Transparantie en preventie bevorderen

8. Het toewijzen van corruptiedossiers aan ofwel de CDBC of aan een gedeconcentreerde eenheid van de Federale Politie op transparante wijze en volgens op voorhand bepaalde regels: door de uitvoerende macht

9. Mogelijkheid voor CDCB om feedback te geven aan de administratie (die meestal niet geïnformeerd is) zodat deze haar werking kan verbeteren: door de uitvoerende macht

10. Meer informatie over de interne werking van de CDBC voorzien in de jaarverslagen:

door de CDCB

Pijler 10 : Politieke partijen

Integriteit bevorderen

1. Meer aandacht voor de problematiek van integriteit, corruptie en publieke
verantwoordelijkheid, in de maatschappij in het algemeen en binnen alle
partijen, vooral via het middenveld: door de politieke partijen, door het
maatschappelijk middenveld

 

Pijler 11: Media

 

De economische en politieke onafhankelijkheid van de media versterken

1. Politieke vertegenwoordiging in de publieke media evenals in de reguleringsorganen van de media heroverwegen: door de wetgever

2. Uitbreiding naar de geschreven pers van de bepalingen voor de audiovisuele pers betreffende transparantie over het kapitaal, de eigendom en het aandeelhouderschap: door de wetgever

3. Het bepalen van strikte deontologische normen over officiële reizen van journalisten die uitgenodigd worden door ministers, bedrijven of bepaalde NGO's, om belangenconflicten beter te beheren: door de media

4. Herwaardering van de rol van de journalistenverenigingen binnen de mediagroepen: door de media

5. Empirisch onderzoek om de invloed van de adverteerders op de onafhankelijkheid van de media te meten en zichtbaar te maken (privé en publieke media).

 

Bij het bepalen van het redactioneel beleid, het belang van kwalitatief onderzoek in acht nemen, alsook de essentiële rol van de media in de bewustwording inzake ethiek en corruptie

6. Een redactioneel beleid dat de economische druk op het werk van journalisten vermindert: tijd om afstand te nemen, de informatie te analyseren en de bronnen na te gaan: door de media

7. Meer informatie (zowel naar het publiek als naar de politieke leiders) over het bestaan van corruptie in ons land en onze buurlanden en over de gevolgen ervan. In het bijzonder het ontwikkelen van een redactioneel beleid dat een proactieve aanpak van onderzoek naar corruptiegevallen toelaat, dat noch reactief is noch op sensatie belust is: in de traditionele teams journalisten of teams integreren die belast zijn met onderzoek op lange termijn: door de redacties en de media

8. Versterkte stimulansen voor onderzoek naar informatie betreffende corruptie (onder andere door subsidies meer op onderzoeksjournalistiek toe te spitsen): door de uitvoerende macht, het middenveld

 

Ethiek bevorderen in de redacties

9. Verhoogde zichtbaarheid van de zelfregulering die door de redacties wordt toegepast (handvesten, statuten, redactionele conventies …), en systematisering van interne ethieksopleidingen: door de media

10. Reflectie over de wenselijkheid van het toekennen van een sanctiebevoegdheid aan de instanties belast met het deontologisch toezicht: door de redacties en de betrokken instellingen

 

Pijler 12: Maatschappelijk middenveld

Ethiek en transparantie bevorderen

1. Actievere rol van het Belgisch maatschappelijk middenveld inzake het promoten van integriteit: door het middenveld

2. De sector voorzien van principes aangaande deontologie o.a. inzake beheer van belangenconflicten, mogelijk wettelijk verankerd, en over te nemen door de organisaties in een gedragscode: door de wetgever, door het maatschappelijk middenveld

3. Het aansturen op transparantere communicatie tussen beleidsmakers (parlement, uitvoerende macht) en middenveld: door de parlementen, de uitvoerende macht, het middenveld

 

Zorgen voor passende controle

1. Het versterken van de wettelijke verplichtingen van grote verenigingen (liefdadigheidsverenigingen of andere, zoals mutualiteiten en vakbonden) aangaande controle, transparantie en anti-corruptieregels, rekening houdend met deze die men van grote bedrijven eist (gelijkenissen: ruim personeelsbestand, beheren van hoge bedragen): door de wetgever, door de uitvoerende macht

 

Pijler 13: Bedrijfswereld

 

Het stimuleren van preventieve maatregelen in de privé-sector

1. Het opnemen in de wetgeving aangaande corruptiebestrijding, van bepalingen die bedrijven aanzetten om preventieve maatregelen te nemen, zoals de maatregelen van de FCPA in de Verenigde Staten en de 'adequate procedures' van de Bribery Act in het Verenigd Koninkrijk: door de wetgever/de uitvoerende macht

2. Erkenning door de bedrijven van de meerwaarde van een doeltreffend preventiebeleid, teneinde corruptie tegen te gaan en de beheerders in staat te stellen hun verantwoordelijkheid op het gebied van goed beheer op te nemen: door de bedrijven en hun federaties

 

Straffeloosheid bestrijden

3. Herziening van het Strafwetboek, zodat de vervolging van private corruptie niet meer onderhevig zou zijn aan de voorwaarde dat de corrupte persoon zou gehandeld hebben zonder het medeweten en de goedkeuring van de Raad van Bestuur of de Algemene Vergadering: door de wetgever/de uitvoerende macht

4. Administratieve boetes voor bedrijven die hun jaarrekeningen niet neerleggen, en aanpak van de 'slapende' bedrijven: door de wetgever/de uitvoerende macht

 

De regels inzake Corporate governance bekrachtigen

5. Invoeren van ethische codes en regelgeving die klokkenluiders beschermen

1. Wettelijke bescherming van 'klokkenluiders' (whistleblowing) in de privé-sector, op te nemen in de Belgische Corporate Governance Code en in de wet die er de inhoud van overneemt: door de wetgever/de uitvoerende macht

1. Debat voeren over de opportuniteit van een collectieve arbeidsovereenkomst aangaande een beschermingssysteem voor klokkenluiders: door de bedrijven, hun federaties, de vakbonden

2. Debat voeren over de opportuniteit van een collectieve arbeidsovereenkomst die een bindende ethische code instelt (zonder wijziging van het arbeidscontract of het arbeidsreglement). Deze code zou o.a. medewerkers in ethisch gevoelige functies ertoe verplichten om de bepalingen van de code na te leven en hen sancties opleggen, in geval van niet naleven van de code: door de bedrijven, hun federaties en de vakbonden

6. Opnemen van niet-beursgenoteerde bedrijven in het toepassingsgebied van het wettelijk kader van corporate governance: door de wetgever/de uitvoerende macht

7. Bekrachtiging van het concept van compliance - met inbegrip van het bepalen van de rol van compliance officer in de niet-financiële sector - in de Belgische Corporate Governance Code en de wet die er de inhoud van overneemt: door de wetgever/de uitvoerende macht

 

Transparantie bevorderen

8. Het invoeren van regels betreffende lobbying bij de kabinetsleden, ministers of parlementsleden (EU, Frankrijk...): door de wetgever/de uitvoerende macht

9. Hervorming van het mechanisme van aangifte en controle van mandaten en van belangen van de aandeelhouders en leden van de RvB, met het oog op transparantie die toelaat belangenconflicten te identificeren: door de wetgever/de uitvoerende macht

10. Het oprichten van een gecentraliseerde databank van de leden van de raden van bestuur van de bedrijven: door de uitvoerende macht

11. Onderzoek dat de relaties tussen bedrijven, aangegaan via hun bestuurders, traceert: door universitaire onderzoekers, gefinancierd door de uitvoerende macht

 

Opleiding bevorderen

12. Meer opleiding van auditoren, boekhouders en revisoren in het opsporen van corruptiegevallen in bedrijven: door de beroepsorganisaties die de betrokken beroepen verenigen

13. Opleidings- en sensibiliseringsprogramma's over corruptierisico's binnen bedrijven, ook voor de KMO's. Programma's o.a. gericht op de werknemers op 'gevoelige' posten: door de bedrijven en hun federaties

14. Verplichte opleidingsprogramma's over 'compliance' en, ruimer, over bedrijfsethiek, in de business schools: door de universiteiten

 

Maatregelen bevorderen voor specifieke beroepen of sectoren

15. Het herzien van de regelgevingen over intercommunales, vooral met betrekking tot belangenconflicten en corporate governance: door de wetgever/de uitvoerende macht

16. Onderzoek naar de wenselijkheid van het herzien van de reglementering van accountants en bedrijfsrevisoren, om het hen mogelijk te maken om verdachte activiteiten betreffende corruptie, die ze vaststelden tijdens hun opdrachten, bij een bevoegde autoriteit aan te geven (ook deze die geen betrekking hebben op witwaspraktijken): door de wetgever/de uitvoerende macht

17. Onderzoek naar de transparantie in de sportsector in België, in het bijzonder op financieel vlak (de betrokken partijen in contact brengen, studie, aanbevelingen): door het Federaal Parket, de CDCB, de sportfederaties, Febelfin, de universiteiten, het middenveld

De vertegenwoordiger van het IBR in de raad van bestuur drukt een divergerend standpunt uit volgens hetwelke maatregelen moeten worden overwogen die (a) niet in tegenstelling staan tot de Europese wetgeving (b) niet het bereiken door de bedrijfsrevisor van de nodige informatie om zijn controletaak uit te oefenen belemmeren, en (c) rekening houden met de bestaande meldingsverplichtingen, o.a. via het auditrapport.

1.  Profiel van het land – de fundamenten van het Nationaal Integriteitssysteem

In dit hoofdstuk worden, zoals voorgeschreven door de NIS-methodologie, de zogenaamde 'foundations' van het Belgische National Integrity System besproken. Hierbij wordt achtereenvolgens aandacht besteed aan voor het NIS relevante politieke, sociale, economische en culturele aspecten van de Belgische samenleving.

In dit onderdeel zal eerst ingegaan worden op de actoren die betrokken zijn bij de bescherming van de mensenrechten in België. Vervolgens wordt ingegaan op de algemene situatie van België wat de schending van deze rechten betreft. Tot slot worden enkele Europese instrumenten ter bescherming van de mensenrechten besproken.

 

Hoewel er nog geen nationale commissie voor de mensenrechten werd opgericht, zijn er toch een aantal specifieke mechanismen voor de behandeling van materies die verband houden met de mensenrechten.

 

Eerst en vooral waakt het Grondwettelijk Hof over de grondrechten van de Belgen, zoals die zijn opgesomd in Titel II van de Belgische Grondwet. Het Grondwettelijk Hof is een rechtscollege met twaalf rechters die waken over de inachtneming van de Grondwet door de wetgevers in België. Het kan wetten, decreten en ordonnanties vernietigen en schorsen. Als de gewone hoven en rechtbanken geconfronteerd worden met een wet, decreet of ordonnantie in strijd met het gelijkheidsbeginsel, moeten zij prejudiciële vragen stellen aan het Grondwettelijk Hof. Indien de ongelijkheid voortvloeit uit een K.B. of M.B., dan dient de ongelijkheid bij de Raad van State aangevochten te worden. Daarnaast is er in België ook een Interministeriële Commissie voor Humanitair Recht. Deze coördineert onder andere de nationale maatregelen die uitvoering geven aan de internationale instrumenten van humanitair recht.

 

Wat de rechten van het kind betreft, werd in 2005 de Nationale Commissie voor de Rechten van het Kind in het leven geroepen die sinds 2007 operationeel is. Dit is een platform voor overleg tussen de federale, de gemeenschaps- en de gewestoverheden en een aantal kinderrechtenorganisaties. Deze Commissie houdt zich voornamelijk bezig met het opstellen en voorstellen van het vijfjaarlijks verslag betreffende de toepassing van het Verdrag van de Verenigde Naties inzake de rechten van het kind en het bijdragen tot de uitwerking van andere documenten in verband met de rechten van het kind die de Belgische Staat gehouden is voor te leggen aan internationale instanties. Ook het Centrum voor Gelijkheid van Kansen en Racismebestrijding (CGKR) speelt een rol in de bescherming van de grondrechten van de mens, meer specifiek in de bescherming van de rechten van svreemdelingen in België (cf. infra).

 

Daarnaast zijn er ook heel wat andere organen die een rol spelen in het afdwingen van de naleving van de mensenrechten. We geven 3 voorbeelden ter illustratie. De federale ombudsman en de ombudsmannen van de deelgebieden (cf. infra pijler 'ombudsman') kunnen klachten ontvangen en behandelen die mogelijke schendingen van de rechten van de mens door een administratieve overheid betreffen. Het Vast Comité van Toezicht op de politiediensten (Comité P) moet o.m. nagaan of de diensten die onder zijn toezicht vallen (o.m. de politie-, inspectie- of controlediensten (cf. infra pijler 'wethandhavingsdiensten'), de mensenrechten naleven in de uitoefening van hun opdrachten. De Commissie voor de Bescherming van de Persoonlijke Levenssfeer, tot slot, waakt erover dat bij de verwerking van persoonlijke gegevens, geen inbreuk wordt gemaakt op de persoonlijke levenssfeer.

 

Ook in de samenleving zelf zijn er verschillende organisaties die toezien op het respect voor de mensenrechten. Een belangrijk voorbeeld hiervan zijn de 'Liga voor Mensenrechten' en haar Franstalige zusterorganisatie, de "Ligue des Droits de l'Homme". Dit zijn niet-gouvernementele organisaties die onrechtvaardigheden en elke willekeurige aanslag op de rechten van het individu of van de gemeenschap willen bestrijden.

 

België respecteert over het algemeen de mensenrechten, maar Amnesty International signaleert wel enkele problemen. Eén categorie van bezorgdheden betreft de behandeling van asielzoekers en mensen zonder papieren. Daarbij gaat het o.m. over administratieve detentie, inadequat omstandigheden in gesloten centra, inbreuken op het principe van nonrefoulement (het verbod om mensen naar een land te sturen waar ze kunnen worden blootgesteld aan ernstige mensenrechtenschendingen), gedwongen terugkeer naar Irak en mishandeling door politiemensen tijdens uitzettingen. Amnesty is ook bezorgd over het gebruik van stroomstootwapens door de politie en het wetsvoorstel tot verbieden van volledige gezichtssluiers. België werd reeds meerdere malen veroordeeld door het Europese Hof voor de Rechten van de Mens (EHRM) wegens het schenden van de mensenrechten. Hier dient bij opgemerkt te worden dat het in de meeste gevallen gaat om gevallen waarbij vreemdelingen betrokken zijn (meer specifiek asielaanvragers).

 

Zowel Amnesty als andere observatoren merken belangrijke problemen op inzake de leefomstandigheden in gevangenissen. Bovendien signaleren Daems en Vander Beken ernstige problemen inzake onafhankelijkheid, continuïteit en professionalisering van de organen die extern toezicht zouden moeten houden op het gevangeniswezen (i.e. de Centrale Toezichtsraad voor het Gevangeniswezen en de Commissies van Toezicht), en dus ook op de naleving van de mensenrechten.

 

België heeft de belangrijkste internationale mensenrechteninstrumenten ondertekend. Daarmee is het verregaande verplichtingen aangegaan betreffende de bescherming van deze rechten. Verder heeft België het facultatief Protocol bij het Verdrag tegen Foltering ondertekend evenals het facultatief Protocol bij het Verdrag inzake economische, sociale en culturele rechten en het Internationaal Verdrag inzake de bescherming van personen tegen gedwongen verdwijning. België verleent volgens de nationale Commissie van de Rechten van het Kind zijn volledige medewerking aan de speciale procedures van de VN Mensenrechtenraad, waarvoor zij een permanente uitnodiging heeft uitgevaardigd alsook aan de conventionele instanties geregeld periodieke rapporten voorlegt over de naleving van zijn verplichtingen.

Analisten maken klassiek een onderscheid tussen drie breuklijnen die de Belgische samenleving en dus ook het politieke systeem zouden verdelen: de levensbeschouwelijke (traditioneel: katholiek vs. vrijzinnig), de sociaal-economische (arbeid vs. kapitaal) en de communautaire (Franstaligen vs. Nederlandstaligen) breuklijn. Zowel binnen de sociale wetenschappen als in het politieke debat stelt men zich steeds meer de vraag of deze breuklijnen nog wel relevant zijn. Vereenvoudigd kan men hier twee visies onderscheiden. De eerste visie karakteriseert onze samenleving als postmodern. In deze snel evoluerende, fluïde samenleving krijgen politieke tegenstellingen niet langer de kans zich uit te kristalliseren en te stollen tot duurzame breuklijnen. Volgens anderen zijn breuklijnen nog altijd relevant in het actuele politieke systeem.

 

De communautaire breuklijn blijft in elk geval aanwezig in het politieke systeem, zoals blijkt uit het feit dat de partijen regionaal georganiseerd zijn en zoals geïllustreerd wordt door de langste regeringsvorming ooit in de periode 2010-2011. De traditionele levensbeschouwelijke breuklijn (katholiek vs. vrijzinnig) leidde vroeger tot heel wat conflicten maar lijkt de jongste jaren minder diep. Hooghe wijst er bijvoorbeeld op dat de nieuwe wetgeving over euthanasie en het homohuwelijk voor veel minder maatschappelijke commotie zorgden dan het meer dan twintig jaar aanslepende debat over de legalisering van abortus.

 

Deze breuklijnen speelden niet alleen een rol in het ontstaan van politieke partijen, maar ook van de zogenaamde 'zuilen'. De verschillende organisaties die tot eenzelfde zuil behoren, vormen een cluster met hechte financiële, logistieke en professionele banden. Via vertegenwoordigers in de bestuursorganen van politieke partijen, in beleidsinstellingen (zoals het parlement) en in allerhande overheidsdiensten oefenen ze rechtstreeks invloed uit op het politieke gebeuren. Typische zuilen in de Belgische context zijn de socialistische, de christelijke, de liberale en, tot op zekere hoogte, de nationalistische. Dit alles moet tegenwoordig wel genuanceerd worden. Er is namelijk al enkele decennia een ontzuilingstrend bezig waarbij organisaties zich steeds minder uitdrukkelijk affiliëren met een bepaalde levensbeschouwing.

 

Cliëntelisme in België neemt vaak de vorm aan van wat 'politiek dienstbetoon' wordt genoemd: overheidsbeslissingen (bv. een baan bij de overheid of een versnelde bouwvergunning) ruilen voor stemmen. André et al. gingen na in welke mate het politiek dienstbetoon in de huidige samenleving (de laatste meting vond plaats in 2009) een realiteit is. Uit hun onderzoek blijkt dat de groep Vlaamse en Waalse kiezers die aangeeft een beroep gedaan te hebben op politiek dienstbetoon beperkt is. De resultaten tonen aan dat 7% van de Vlaamse kiezers naar een zitdag ging of een politicus schreef of belde om een specifiek persoonlijk probleem aan te kaarten. Onder Waalse kiezers is dat aantal wat groter: bijna 12%. Niettemin neemt het aantal mensen dat zegt een beroep te doen op politici af, aan beide zijden van de taalgrens (zie tabel 5.1.) (cf. infra pijler 'wetgevende macht').

 

Tabel 5.1. Het politiek dienstbetoon in Vlaanderen en Wallonië

 

Naast de traditionele breuklijnen is er ook sprake van nieuwe spanningen in de samenleving door de immigratie. De immigratie is de jongste jaren constant toegenomen, ondanks een beleid dat steeds restrictiever wordt. Het aantal geregistreerde immigraties is veel omvangrijker dan de tijdens de 30 jaar na de oorlog georganiseerde migratiestromen. Het beleid heeft op verschillende manieren geprobeerd om de gevolgen van die migratie te beheersen. We vermelden hier twee voorbeelden: het Centrum voor Gelijkheid van Kansen en Racismebestrijding en de antiracismewetgeving.

 

Wat de bescherming van etnisch-culturele minderheden betreft, kan inderdaad opnieuw verwezen worden naar het Centrum voor Gelijkheid van Kansen en Racismebestrijding. Het CGKR is een onafhankelijke openbare instelling te bevordering van gelijkheid van kansen en bestrijding van discriminatie. Het Centrum ziet erop toe dat de fundamentele rechten van vreemdelingen worden gerespecteerd. Dit gebeurt onder andere door controles ter plaatse in gesloten centra voor asielzoekers. Maar ook de, vaak ingewikkelde, wetgeving die deze materie regelt, wordt door het Centrum van zeer nabij gevolgd. Het Centrum ziet ook toe op de daadwerkelijke naleving van de aanbevelingen van de internationale organen die zijn belast met het respect voor de mensenrechten.

 

Met de Antiracismewet van 1981 en de Negationismewet van 1995 werden in de Belgische wetgeving racistische meningsuitingen strafbaar gesteld. Vrielink ging in zijn doctoraatstudie na of de wetgeving over racistische meningsuitingen haar doelstellingen van ontrading, mentaliteitsverandering en remediëring heeft verwezenlijkt. Na gesprekken met zowel klagers als aangeklaagden was zijn antwoord globaal gezien negatief. Het ontradingseffect wordt enkel bij 'incidentalisten' (van wie de racistische uitlatingen meestal éénmalig zijn en niet in een achterliggend gedachtegoed kaderen) tot op zekere hoogte bereikt. De negatieve effecten van de wetgeving die daar tegenover staan, zijn echter opvallend.

 

Onderzoek suggereert dat, ondanks heel wat inspanningen, er nog steeds substantiële problemen zijn inzake samenleving tussen autochtonen en allochtonen. Zo suggereert het onderzoek 'Jong in Brussel' van het Jeugd Onderzoeksplatvorm dat multiculturaliteit in de hoofden van jongeren nog geen feit is. Uit dit onderzoek blijkt ook dat Belgische jongeren en jongeren van Marokkaanse, Turkse en Zuid-Europese afkomst (de vier grootste etnische groepen in Brussel) niet zozeer met, maar naast elkaar leven. Vrienden maken binnen een andere etnische gemeenschap blijkt niet vanzelfsprekend. Jongeren zoeken aansluiting bij gemeenschappen met wie ze een geografische of culturele affiniteit voelen en ze zijn sterk gericht op de eigen cultuur. Zeker tussen Belgische jongeren en jongeren van Marokkaanse afkomst, de twee dominante groepen, blijft de kloof diep.

 

Anderzijds moet een en ander ook niet overdreven worden. Met uitzondering van enkele probleemwijken in de grote steden, is weinig sprake van grote en zichtbare (bv. gewelddadige incidenten) spanningen. Een onderzoek van het CGKR naar bevolkingsgroepen van vreemde origine (dat ruimer ging dan jongeren) toont bovendien wat meer gematigde resultaten. Zo werd, onder meer, de relatie met de buren nagegaan. De relaties met buren van dezelfde etnische origine als de ondervraagde zelf blijken doorgaans heel goed. De relaties met andere groepen zijn daarentegen eerder 'vriendelijk' of 'beleefd' dan 'vriendelijk', maar 'vijandig' werd heel weinig vermeld. Daarnaast blijkt uit het onderzoek dat de grote meerderheid zich over het algemeen niet geïsoleerd voelt: 8 personen op 10 voelen zich aanvaard en gerespecteerd in België, waarvan de helft helemaal. Slechts 3% voelt zich niet echt aanvaard.

 
Wet van 30 juli 1981 tot bestraffing van bepaalde door racisme of xenofobie ingegeven daden, BS 8 augustus 1981.

Wet van 23 maart 1995 tot bestraffing van het ontkennen, minimaliseren, rechtvaardigen of goedkeuren van de genocide die tijdens de tweede wereldoorlog door het Duitse nationaal-socialistische regime is gepleegd, BS 30 maart 1995.

J. VRIELINCK, Van haat gesproken? Een rechtsantropologisch onderzoek naar de bestrijding van rasgerelateerde uitingsdelicten in België, Doctoraatsproefschrift Faculteit Rechtsgeleerdheid, Leuven, Katholieke Universiteit Leuven, 2010, 700.


Op enkele belangrijke uitzonderingen na (vooral de hoge staatsschuld en de snelle inkrimping van de industriële sector) zijn de meeste economische indicatoren voor België in Europees vergelijkend perspectief relatief gunstig. Dit vertaalt zich ook in relatieve tevredenheid onder de Belgen over hun levensstandaard. Met een score van + 4,9 op een schaal van - 10 tot + 10 bevindt België zich boven het Europese gemiddelde van + 3,2. België lijkt ook vrij goed te herstellen van de recessie van 2009. Het is anderzijds wel de vraag wat de gevolgen zullen zijn van de globale financiële crisis en de langdurige Belgische politieke instabiliteit in 2011.

 

België heeft een zeer uitgebreid sociaal zekerheidssysteem. Dit is gebaseerd op het betalen van sociale bijdragen op de arbeidsinkomsten. Met deze bijdragen betaalt de sociale zekerheid uitkeringen o.m. in geval van ziekte, werkloosheid of arbeidsongeschiktheid. Ook zelfstandigen kunnen een beroep doen op de sociale zekerheid. Zij betalen daarvoor een sociale bijdrage. Deze is procentueel lager dan de gezamenlijke bijdrage van werkgevers en werknemers en geeft minder rechten. Er bestaan ook aanvullende bijstandsstelsels, die niet werken op basis van bijdragebetalingen, maar gefinancierd worden met overheidsmiddelen. Het gaat dan o.m. om het leefloon, de gewaarborgde gezinsbijslag en de inkomensgarantie voor ouderen. Deze kunnen enkel verkregen worden onder zeer strikte voorwaarden en zijn doorgaans afhankelijk van het beschikbare inkomen. De meeste van deze bijdragen worden doorgaans verdeeld door de Openbare Centra voor Maatschappelijk Welzijn (OCMW's), die lokaal georganiseerd zijn. Vreemdelingen kunnen ook een beroep doen op de sociale zekerheid en bijstand, zij het niet steeds in dezelfde mate als de Belgen zelf.

 

Inkomensongelijkheid blijft in België onder het Europees gemiddelde, maar is sinds 1990 wel toegenomen. Armoede is een reëel probleem in België. Volgens de cijfers van de Belgische federale overheid leeft in België gemiddeld 14,7% van de burgers onder de armoedegrens.

 

CENTRUM VOOR GELIJKHEID VAN KANSEN EN RACISMEBESTRIJDING, Voorstelling van de resultaten van een onderzoek bij bevolkingsgroepen van vreemde origine in België, Louvain La Neuve, 2009.

Daarbij zijn er verschillen tussen Vlaanderen en Wallonië. Terwijl in Vlaanderen 11,4% van de bevolking onder de armoedegrens leeft, is dat in Wallonië ruim 17%. De verschillen op de arbeidsmarkt zijn de voornaamste verklaring voor de kloof. Maar ook de lonen liggen in Wallonië lager dan in Vlaanderen, waardoor de uitkeringen lager liggen. Daarnaast moet ook melding gemaakt worden van een significant aantal daklozen. Het gaat dan naar schatting om 10.000 in Vlaanderen, 5000 in Wallonië en 1200 in Brussel. Er worden wel inspanningen gedaan, o.m. via onthaaltehuizen, spoedcentra en nachtasielen, om dit probleem aan te pakken.



De Winter wijst op cijfers van de 'European Values Study' die suggereren dat de meerderheid van de Belgische bevolking het aanvaardbaar vindt om de wet te overtreden of belastingen te ontduiken, op voorwaarde dat men niet gevat wordt. Hij brengt deze in verband met de cliëntelistische relaties tussen burgers en politici. De steun voor het politiek dienstbetoon is volgens hem nog steeds aanzienlijk, ook al lijken steeds minder burgers er een beroep op te doen.

 

De 'European Values Study' bevat ook informatie over onderling vertrouwen van burgers in elkaar. Uit de bevraging van 2000 blijkt dat 29 % van de Belgen vindt dat de meeste mensen in het algemeen wel te vertrouwen zijn, tegenover bijvoorbeeld 22% van de Fransen, 35 % van de Duitsers of 60% van de Nederlanders. Wat het vertrouwen in de politici betreft, bevindt België zich, in vergelijking met andere Europese landen, in de middengroep.

 

De politieke spanningen tussen Vlamingen en Franstaligen corresponderen niet met grote conflicten tussen de twee bevolkingsgroepen. Het is wellicht correcter om te stellen dat de twee groepen vooral naast elkaar leven, dat er een gebrek is aan interesse in de 'ander'.

Corruptieprofiel

 

Empirisch onderzoek naar corruptie is bijzonder schaars in België. In dit hoofdstuk wordt kort gerapporteerd over vier lijnen van relevant onderzoek.

 

Een eerste lijn betreft kwantitatieve surveys onder de bevolking of onder bepaalde beroepsgroepen waarin gepeild wordt naar percepties van corruptie en verwante thema's.

 

In de Corruption Perception Index van TI, varieerde de Belgische score de afgelopen 5 jaar tussen 7,1 en 7,3 (op een schaal van 10, waar 10 staat voor het laagste niveau van corruptie). Dit is een stuk beter dan de scores in de tweede helft van de jaren 1990. Comparatief bekeken stond België in 2010 op de 22ste plaats (op een lijst van 178 landen), lager dan de Scandinavische landen en buurlanden als Nederland of Duitsland, maar hoger dan landen als Frankrijk of Spanje. In de recent verschenen TI's Bribe Payers Index van 2011 scoorde België 8,7 en behaalde het daarmee de 3de plaats (na Nederland en Zwitserland). Dit suggereert dat bedrijfsleiders van mening zijn dat Belgische bedrijven, in vergelijkend perspectief, weinig omkopen in het buitenland. Dit moet echter genuanceerd worden vermits heel wat andere landen die vaak als weinig corrupt worden beschouwd niet voorkomen in deze ranking.

 

Loyens en Maesschalck gebruiken gegevens van de 'Werken aan de Overheid' survey die in 2004-2005 werd verspreid in het kader van een onderzoeksproject in opdracht van de Vlaamse overheid. De vragenlijst had als doel om de attitudes van de Vlaamse burgers t.a.v. de overheid te meten. Eén item vroeg naar de inschatting van de respondenten van de prevalentie van politieke corruptie: 3,7% antwoordde 'gebeurt haast niet', 23,3%'niet wijdverspreid', 46,8% 'beetje wijdverspreid' en 26,2% 'zeer wijdverspreid'. Ruim 62% verklaarde het eens te zijn met de uitspraak. "Je hebt een 'lange arm' nodig als je iets gedaan wilt krijgen van de overheid/administratie". Op basis van dezelfde data concludeerde Van de Walle dat politieke vervreemding één van de belangrijkste determinanten was van gepercipieerde politieke en ambtelijke corruptie.

 

Er zijn nog andere surveys die relevante informatie kunnen bieden. Zo biedt de databank van de European Social Survey data over de prevalentie van corruptie in België en zijn er verkiezingsonderzoeken die interessante informatie bieden over politiek dienstbetoon (cf. supra 'profiel van het land' en infra pijler 'wetgevende macht'). Ook TI-Belgium heeft relevant onderzoek gedaan, o.m. onder politici.

 

Een tweede lijn betreft onderzoek vanuit een politiek-wetenschappelijk perspectief. De Winter, bijvoorbeeld, bespreekt op een kwalitatieve manier de verschillende vormen die corruptie kan aannemen in België. Verschillende auteurs (bv. De Winter, Maesschalck & Van de Walle en Peters) wijzen op enkele kenmerken van het Belgisch politiek systeem die corruptie kunnen faciliteren. We organiseren deze kenmerken hier in vier categorieën.

 

In de eerste plaats wijzen heel wat auteurs op het complex van aan elkaar verbonden culturele factoren zoals het relatief lage vertrouwen in de overheid, relatief hoge tolerantie voor regeloverschrijdend gedrag en een bredere cultuur van cliëntelistische relaties tussen politici en hun kiezers. Deze factoren creëren een context die corrupt gedrag faciliteert. Het dient wel gezegd dat er, zoals op verschillende plaatsen in dit rapport wordt geïllustreerd, redenen zijn om te geloven dat deze cultuur geleidelijk aan verandert.

 

Ten tweede spelen politieke partijen, en in het bijzonder de leiding van de partijen, een centrale rol in het Belgisch politiek systeem (dat wel eens als een 'particractie' wordt omschreven). Traditioneel hebben ze, via de politieke benoemingen, een belangrijke impact op de loopbaan van ambtenaren en magistraten, al dient gezegd dat dit verminderd is de afgelopen jaren (cf. pijlers 'publieke sector' en 'rechterlijke macht'). De partijen blijven niettemin een sterke impact hebben op de wetgevende macht (o.m. via hun impact op de loopbaan van parlementsleden) en op de uitvoerende macht (het zijn doorgaans de partijvoorzitters die bepalen wie minister wordt). Deze machtsconcentratie, gecombineerd met de drastisch groeiende vraag naar partijfinanciering (o.m. omwille van dure campagnes) wordt vaak naar voor geschoven als een belangrijke reden voor de politieke corruptieschandalen uit de jaren '90 (die eigenlijk vaak handelden over gedrag in de jaren '80). De bespreking van de pijlers 'verkiezingsautoriteit' en 'politieke partijen' zal suggereren dat partijfinanciering een stuk minder problematisch is dan in de jaren '80, maar dat er ook nog steeds redenen voor bezorgdheid zijn.

 

Een derde categorie van factoren heeft te maken met de dominantie van de regering in de politieke besluitvorming en in het bijzonder met de rol van ministeriële kabinetten. De Winter schrijft hierover: 'as they are central to departmental decision-making and are staffed by party loyalists, ministerial cabinets are evidently useful sites for organizing illicit activities' (cf. pijler 'uitvoerende macht' voor een bespreking van de ministeriële kabinetten, hun risico's en de pogingen om die risico's te beperken).

De vierde categorie van factoren verwijst naar specifieke kenmerken van het Belgische politieke systeem dat vaak omschreven wordt als 'consociationalist" in de bekende typologie van Lijphart. De sterke banden tussen een politieke partij en diverse andere organisaties binnen dezelfde zuil enerzijds en de cultuur van gesloten besluitvorming tussen de leden van de elite van die zuilen anderzijds worden vaak genoemd als factoren die misschien niet automatisch tot corruptie leiden maar in elk geval wel tot ondoorzichtige besluitvorming (cf. supra 'profiel van het land' en infra pijler 'maatschappelijk middenveld'). Peters wijst erop dat de geslotenheid en ondoorzichtigheid functioneel is in een complex land als België en spreekt zelfs over 'functionele corruptie'.

 

De jongste jaren zien we ook in de criminologie steeds meer interesse in het fenomeen corruptie. Vander Beken et al. deden een gevalsstudie over de aanpak van corruptie bij de bestrijding van hormonendelinquentie en de vleesfraude. Daaraan gekoppeld deden ze ook een bredere studie naar anti- corruptiebeleid in België. In het kader van hun onderzoek naar integriteitsschendingen in overheidsorganisaties, verzamelden Maesschalck, De Schrijver, Wouters en collega's ook surveydata over de prevalentie van corruptie binnen die organisaties. Dormaels en Vande Walle deden onderzoek naar corruptie in de Belgische Administratie der Douane en accijnzen en Verwee en Vande Walle bestudeerden de perspectieven die burgers innemen t.a.v. corruptie. Naast die studies die specifiek focusten op corruptie, zijn er ook bredere, relevante studies naar organisatiecriminaliteit, zoals de doctoraten van Vande Walle over de farmaceutische industrie in België en van Verhage over het anti-witwasbeleid en de 'compliance industry'.

Tot slot is er uiteraard ook relevant onderzoek in het domein van de bedrijfsethiek in België. Bouckaert en Vandenhove deden bijvoorbeeld empirisch onderzoek naar ethiek in de non-profit sector en Vandekerkhove deed onderzoek naar klokkenluiden en 'ethics officers'. Er is ook vrij veel relevant empirisch onderzoek rond pesten op het werk.

Anti-corruptie initiatieven

 

De jongste jaren werden verschillende anti-corruptie-initiatieven genomen.

 

Als reactie op de corruptieschandalen (o.m. Agusta) in het midden van de jaren '90 en ook in antwoord op de OESO-conventie van 1997 heeft België zijn anticorruptiewetgeving grondig gemoderniseerd in 1999. De wet van 1999 bestrafte ook private corruptie en het omkopen van buitenlandse en internationale ambtenaren. De wet werd, na een evaluatie, aangepast in juni 2007. Daarnaast waren er ook nog een aantal andere wetgevende initiatieven die verband houden met corruptie zoals wetgeving over campagnefinanciering (cf. infra pijler 'politieke partijen'), over de strafrechtelijke verantwoordelijkheid van rechtspersonen, en over bijzondere opsporingsmethoden zoals infiltratie (cf. infra pijler 'wethandhavingsdiensten'). België heeft ook een aantal belangrijke conventies en verdragen van internationale organisaties onderschreven, zoals de Raad van Europa, de Verenigde Naties, de OESO en de EU (cf. infra pijler 'wetgevende macht' voor een overzicht).

 

België heeft ook een aantal structurele initiatieven genomen. Na de afschaffing van het Hoog Comité voor Toezicht werd de Centrale Dienst voor de Bestrijding van de Corruptie opgericht binnen de Federale Politie. Enige tijd later werd, in de federale administratie (FOD Budget en Beheerscontrole) het Bureau voor Ambtelijke Ethiek en Deontologie opgericht met een uitdrukkelijk preventieve opdracht. Hierbij moet wel opgemerkt worden dat er op dit moment geen actor is op federaal niveau met een administratieve onderzoeksbevoegdheid. (cf. infra pijler 'anti-corruptie diensten' voor een grondige bespreking).

 

Tot slot moet ook gewezen worden op heel wat organisaties in de publieke sector, het middenveld en de bedrijfswereld (cf. infra de resp. pijlers) die allerlei initiatieven hebben genomen binnen hun eigen organisatie zoals het goedkeuren van deontologische codes, organiseren van training, installeren van interne controle en audit, etc.

 

Ondanks al deze inspanningen blijven er zeker nog serieuze beperkingen, die in essentie gereduceerd kunnen worden tot twee problemen: het gebrek aan coördinatie en het gebrek aan implementatie.

 

Wat dat laatste betreft, worden in dit rapport heel veel voorbeelden gegeven van wat een 'implementatie-deficit' zou kunnen genoemd worden. Een uitgesproken illustratie hiervan is de publieke sector. De ambitieuze auditstructuur, de formele tuchtprocedures en de deontologische code zijn slechts drie voorbeelden van instrumenten die vrij goed ontwikkeld zijn in theorie, maar waarvan de implementatie problematisch is. Gelijkaardige voorbeelden kunnen gegeven worden voor andere pijlers, zoals 'rechterlijke macht', 'wethandhavingsdiensten' of 'politieke partijen'.

 

Wat coördinatie betreft, kan inderdaad vastgesteld worden dat er geen globale, gecoördineerde anti-corruptiestrategie ontwikkeld noch gevolgd wordt in België. Dit valt het meest op op het politieke niveau. De politieke interesse voor het thema blijft beperkt. De wetgevende initiatieven die men wel heeft genomen, gebeurden eerder omwille van internationale verplichtingen, als een neveneffect van evoluties in belendende domeinen (bv. bijzondere opsporingstechnieken) of op initiatief van de administratie. Ze gebeurden doorgaans niet dankzij uitgesproken politiek engagement of leiderschap. Het coördinatieprobleem beperkt zich echter niet enkel tot het politieke niveau. Zelfs binnen de publieke sector zou het correcter zijn om te spreken over een diversiteit aan naast elkaar bestaande maatregelen en instrumenten, dan over een echte, gecoördineerde globale strategie. Het probleem is vaak nog scherper buiten de overheid. Zowel in de bedrijfswereld als in het middenveld kunnen wel individuele initiatieven en enkele beperkte pogingen tot bredere coördinatie gevonden worden, maar ook in deze sectoren is geen sprake van een globaal, gecoördineerd anti-corruptiebeleid.

Het Nationaal Integriteitssysteem

 

Wetgevende macht

 

De koning en het parlement oefenen in ons land de wetgevende macht uit. Het parlement lijkt globaal gezien voldoende financiële middelen te hebben om haar taak te kunnen uitvoeren. Echter, de grote macht die formeel gezien aan het parlement wordt toegekend is in de praktijk sterk ingeperkt door de macht van de politieke partijen ('particratie') en door het overwicht van de regering in de politieke besluitvorming. Typische illustraties hiervan zijn de grote invloed van de partijen op de loopbaan van individuele parlementsleden, de sterke stemdiscipline van de parlementsleden van de meerderheid en het feit dat de grote meerderheid van de wetten het resultaat is van wetsontwerpen (van de regering) en niet van wetsvoorstellen (van het parlement). De formele controlemechanismen waarover het parlement beschikt om de regering te controleren worden in de praktijk bovendien maar beperkt gebruikt. Wat parlementaire deontologie betreft, zijn er maar weinig aspecten van de deontologie van parlementsleden formeel geregeld. Op federaal niveau is er (nog) geen deontologische code. Ook inzake de kwaliteit van de wetgeving zijn er nog heel wat mogelijkheden tot verbetering (o.m. door opleidingen legistiek, reguleringsimpactanalyse ex ante en wetsevaluatie ex post). Het parlement doet wel ernstige inspanningen om transparant te zijn over zijn eigen werkzaamheden en er is de jongste jaren vrij veel wetgevend werk (weliswaar vaak in uitvoering van internationale vergaderingen) gebeurd in het domein van corruptie.

 

Wetgevende macht 
 
STRUCTURE AND ORGANISATION

 

In dit deel wordt ingegaan op de structuur van het Belgisch wetgevend landschap. Hierbij wordt eerst aandacht besteed aan de actoren die de wetgevende macht vormen. Vervolgens worden drie met elkaar verwante fenomenen besproken, met name particratie, verzuiling en cliëntelisme. Deze fenomenen spelen een belangrijke rol in de Belgische politieke geschiedenis tot op de dag van vandaag.

 

De koning en het parlement oefenen in ons land de wetgevende macht uit. Het parlement bestaat uit twee kamers: de Kamer (van volksvertegenwoordigers) en de Senaat. De Kamer en de Senaat zijn verkozen instellingen: de leden ervan worden rechtstreeks of onrechtstreeks door de bevolking verkozen. De koning wordt uiteraard niet verkozen. Hierbij dient opgemerkt te worden dat, als we het in het kader van de wetgevende macht over de koning hebben, we in de praktijk eigenlijk de regering bedoelen (cf. infra pijler 'uitvoerende macht'). De koning wordt namelijk onbekwaam geacht om alleen te handelen: elke handeling van de koning moet door minstens één minister gedekt worden. De minister draagt, met andere woorden, de verantwoordelijkheid. In de praktijk wordt het wetgevende werk dus door de regering, in naam van de koning, gedaan.

 

Het Belgische politieke systeem wordt wel eens omschreven als een particratie. Volgens Dewachter gaat het in een particratie om het overwicht van politieke partijen op alle andere instellingen in de politieke besluitvorming. De Winter geeft een meer uitgebreide definitie. Een particratie is volgens hem 'een variant van de parlementaire democratie (met vrije verkiezing van de leden der wetgevende kamers, pluralisme qua partijen, maatschappijvisies en publieke opinies; institutionele scheiding der machten; en eerbiediging der burgerlijke vrijheden), waarin de politieke partijen, meer dan de andere deelstructuren van het politiek systeem (parlement, regering en administratie, rechtsprekende macht, communicatiemedia), de politieke besluitvorming determineren.' De invloedrijke positie van het partijbureau in het beleidsproces en de sterke afhankelijkheid van politici van hun partij om herverkozen te worden, zijn typische indicaties van de Belgische particratie.

 

België heeft een vrij sterke politieke traditie van 'cliëntelisme', vaak omschreven als 'politiek dienstbetoon'. Dit kan niet helemaal gelijkgeschakeld worden met corruptie, al dient gezegd te worden dat de grens soms vaag oogt. Cliëntelisme houdt in dat politici publieke beslissingen (bv. een baan bij de overheid of een versnelde bouwvergunning) ruilen voor electorale steun. André et al. wijzen erop dat de Belgische institutionele context om verscheidene redenen bevorderlijk was voor het politiek dienstbetoon. Ten eerste belonen de electorale regels politici die actief op zoek gaan naar stemmen. De recente hervorming van het kiesstelsel heeft de impact van voorkeursstemmen op het toewijzen van mandaten nog verder versterkt. Ten tweede beoogde de Belgische consensusdemocratie het institutionaliseren van de diepe maatschappelijke tegenstellingen tussen arbeid en kapitaal, tussen katholieke en vrijzinnigen en tussen Nederlandstaligen en Franstaligen. Dat betekende dan ook dat politieke partijen en hun netwerk van zuilorganisaties de samenleving doordrongen en zelfs een aantal overheidstaken overnamen. Ten derde heeft een en ander ook geleid tot verregaande partijpatronage in de publieke sfeer. Al verandert dit steeds meer. Mensen identificeren zich steeds minder met politieke partijen en zuilen. Onder invloed van die voortschrijdende ontzuiling en de afnemende partijidentificatie bij kiezers verbraken veel zuilorganisaties de banden met de partijen. Ook hebben diverse hervormingen in de administratie gereduceerd wat politici gedaan krijgen en wat ze kunnen beloven. De overheden stelden ook een ombudsman aan om burgers correct door te verwijzen of om hun klachten te bekijken (cf. infra pijler 'ombudsman'). Het aantal mensen dat een beroep doet op politiek dienstbetoon neemt, volgens onderzoek van André, Depauw en Sandri, de laatste jaren af aan beide zijden van de taalgrens (cf. supra 'profiel van het land').

 

België kent een proportioneel kiessysteem. Anders dan bij een meerderheidssysteem staat het aantal zetels hier in verhouding met het aantal stemmen. Dit kiessysteem heeft als gevolg dat het federale en de regionale niveaus een coalitieregering hebben. Bij de beleidsvoorbereiding moet veel aandacht besteed worden aan het vinden van overeenstemming tussen de meerderheidspartijen.

 

Het parlement heeft een grote autonomie en een grote zelfbeschikkingsbevoegdheid over de middelen waarover het beschikt. Artikel 174 Grondwet bepaalt dat het parlement zelf zijn dotatie mag bepalen. Kamer en Senaat mogen zelf bepalen waaraan het geld precies besteed wordt.

 

Zoals reeds vermeld, bestaat het Federaal Parlement uit twee kamers: de Kamer van Volksvertegenwoordigers en de Senaat. De Kamer bestaat uit 150 leden die allen rechtstreeks door de bevolking verkozen worden. Dat is niet het geval voor de Senaat waar maar een aantal senatoren rechtstreeks door de bevolking worden verkozen. De Senaat bestaat uit vier verschillende soorten senatoren: 40 rechtstreeks verkozen senatoren, 21 gemeenschapssenatoren, 10 gecoöpteerde senatoren en senatoren van rechtswege (dit zijn de kinderen van de koning).

 

De Kamer organiseert haar werkzaamheden in commissies. Er bestaan verschillende types commissies. De belangrijkste zijn de vaste, gespecialiseerde commissies ingedeeld volgens de aard van de behandelde materies. Vaste commissies bestaan uit 17 leden, de andere variëren. Definitieve stemmingen over wetsvoorstellen of -ontwerpen gebeuren uiteraard in de plenaire vergadering.


In wat volgt worden de middelen waarover het parlement in de praktijk beschikt in kaart gebracht. Dit overzicht is gebaseerd op een aantal elementen. Zo wordt achtereenvolgens aandacht besteed aan de dotatie van het parlement, het loon en de opleiding van de parlementsleden en de infrastructuur. Tot slot wordt er ingegaan op het regeerakkoord van december 2011.

 

In bovenstaande werd aangehaald dat het parlement wettelijk gezien volledig vrij zijn eigen dotatie bepaalt. Muylle nuanceert deze stelling. Hij geeft aan dat de regering in de praktijk richtlijnen geeft over de grootte van de dotatie. Eén van deze richtlijnen kan bijvoorbeeld zijn dat het bedrag maar een bepaald percentage meer mag bedragen dan het jaar voordien. Theoretisch gezien moet het parlement geen gehoor geven aan deze instructies. De praktijk toont echter aan dat dit wel gedaan wordt. Muylle brengt dit in verband met het algemene overwicht dat de regering heeft op het parlement (zie verder). Anderen nuanceren dit dan weer en wijzen erop dat het parlement in deze toch over een grote autonomie beschikt, zoals aangetoond door zijn substantiële middelen.

 

Faniel meldt dat sinds januari 1996 de basisvergoeding van parlementsleden vastligt op 53.511 euro bruto per jaar. Dat bedrag is gekoppeld aan de index. Tegen de huidige index komt dat neer op een brutoloon van 81.106,62 euro per jaar of 6.758,89 euro per maand. Parlementsleden hebben daarnaast ook recht op vakantiegeld en een eindejaarstoelage. Behalve het basisloon krijgen kamerleden een belastingvrije forfaitaire onkostenvergoeding van 22.709,85 euro of 28% van het brutojaarloon. Daarenboven genieten volksvertegenwoordigers en senatoren nog van andere financiële voordelen, en voordelen in natura (bv. maandelijkse onkostenvergoeding, postvrije zendingen, gratis gebruik van het openbaar vervoer, enz.). Volksvertegenwoordigers en senatoren met functies in hun resp. kamer, zoals voorzitter, bureaulid, of fractieleider, krijgen een supplementair bedrag en een wagen met chauffeur. Uittredende volksvertegenwoordigers en senatoren krijgen een uittredingsvergoeding. Faniel becijferde ook hoeveel parlementsleden netto overhouden van hun mandaat. Voor een gewone volksvertegenwoordiger kwam hij op een maandloon van ongeveer 5.500 euro. Voor de andere mandatarissen ligt het maandloon hoger. Hierbij dient opgemerkt te worden dat de cijfers van 2009 dateren. Meer recente informatie over de verloning van parlementsleden is niet beschikbaar (zie tabel 8.1.1.).

 



Nettosalaris per maand 
 
Parlementslid

5.516 euro 
 
Voorzitter Kamer


15.932 euro 
 
Ondervoorzitter Kamer



7.615 euro 
 
Secretaris



7.090 euro 
 
Fractieleider



7.147 euro/7.841 euro 
 
Commissievoorzitter



6.303 euro 
 
Tabel 8.1.1. Nettosalaris parlementsleden per maand

 

Verlinden wijst op belangrijke beperkingen inzake de opleiding van parlementsleden en ambtenaren binnen de wetgevende diensten van het parlement. Zo krijgen beginnende parlementsleden helemaal geen opleiding. Er is ook geen opleidingscentrum. Daarnaast werd de inloopperiode van de ambtenaren binnen de wetgevende diensten afgeschaft. Tijdens deze periode leerden ze van een meer ervaren collega. Nieuwe ambtenaren worden de laatste jaren meteen ingeschakeld en geacht zelf alles onder de knie te krijgen. Er zijn ook geen wetgevingsjuristen.

 

Zowel de Kamer als de Senaat hebben hun eigen college van quaestoren. In de Kamer van Volksvertegenwoordigers zijn er zes quaestoren. In de Senaat zijn dat er drie. De colleges worden bijgestaan door de quaestuurdiensten. De colleges van quaestoren van de Kamer en Senaat hebben vier grote verantwoordelijkheden. Ten eerste zijn zij belast met het nemen van alle maatregelingen betreffende de gebouwen, het materieel, het ceremonieel en de uitgaven van de kamers. Ten tweede stellen ze de ontwerpbegroting van de Kamer en Senaat op. Ten derde doen zij aan het Bureau voorstellen met betrekking tot de benoeming en het ontslag van het personeel van de Kamer en Senaat. Ten vierde plegen zij overleg met elkaar over alle maatregelingen die beide kamers aanbelangen. Het parlement beschikt nog over een hele reeks andere ondersteunende diensten, zoals de wetgevende diensten, de vertaaldiensten en de bibliotheek. Daarnaast beschikken de kamerleden ook nog over individuele medewerkers. Van Nieuwenhove merkt op dat de structuur van het parlement vroeger zeer rudimentair was. Dit is volgens hem nu niet meer het geval. De diensten zijn uitgebreid en de ondersteuning van de parlementsleden is er aanzienlijk op vooruitgegaan. Binnen het parlement worden wel materiële beperkingen vastgesteld. Zo zijn de gebouwen verouderd en is er een gebrek aan
plaats.

 

In het regeerakkoord van december 2011 worden enkele belangrijke veranderingen in het vooruitzicht gesteld. Zo zou het budget voor de federale kamers gedurende twee jaar bevroren worden en het aantal speciale functies beperkt worden. Men wil ook de uittredingsvergoedingen voor parlementsleden herzien (en afschaffen in geval van vrijwillig ontslag in de loop van het mandaat) en hun pensioenregeling progressief in overeenstemming brengen met het systeem in de openbare sector. De komende maanden zal moeten blijken in welke mate deze veranderingen ook daadwerkelijk worden uitgevoerd.


 

De Belgische Grondwet bepaalt dat Kamer en Senaat volledig autonoom zijn en zelf de wijze bepalen waarop zij hun bevoegdheden uitoefenen.

 

De koning heeft de mogelijkheid om het parlement vroegtijdig te ontbinden onder drie strenge voorwaarden. (1) De Kamer verwerpt een motie van vertrouwen zonder een nieuwe eerste minister voor te stellen. (2) De Kamer neemt een motie van vertrouwen aan zonder een nieuwe eerste minister aan te stellen. (3) De Kamer stemt bij ontslag van de federale regering in met de ontbinding van het parlement door de koning. Het gevolg hiervan zijn vervroegde verkiezingen. Hierbij dient opgemerkt te worden dat ook het parlement de regering tot ontslag kan dwingen. Beide machten (parlement en regering) beschikken op die manier over een drukkingsmiddel ten aanzien van de andere macht: het parlement kan de regering tot ontslag dwingen, maar de regering kan het parlement ontbinden.

 

Parlementsleden hebben een specifiek statuut dat hen moet beschermen tegen onrechtmatige vervolging door de rechterlijke macht. Zo genieten ze van twee immuniteiten: de parlementaire onverantwoordelijkheid en de parlementaire onschendbaarheid. Artikel 58 van de Belgische Grondwet omschrijft de parlementaire onverantwoordelijkheid. Deze impliceert dat een parlementslid nooit vervolgd kan worden voor een mening of een stem die hij in de uitoefening van zijn parlementaire functie heeft uitgebracht. Op deze immuniteit bestaan er geen uitzonderingen. Hierbij is het wel van belang te benadrukken dat de onverantwoordelijkheid enkel geldt in de uitoefening van het parlementaire mandaat.

 

Handelingen of daden (in tegenstelling tot meningen) van parlementsleden vallen onder de parlementaire onschendbaarheid (art. 59 G.W.). Dat betekent dat een parlementslid gedurende de legislatuur niet aangehouden kan worden, noch voor de rechtbank kan worden gebracht. Op deze immuniteit bestaan er twee uitzonderingen. Zo kan de Kamer of de Senaat de parlementaire onschendbaarheid opheffen (de meerderheid geeft dan toestemming tot aanhouding of voorbrenging bij de rechtbank). Kamer en Senaat gaan hier in de meeste gevallen flexibel mee om. De parlementaire onschendbaarheid is ook niet van toepassing bij betrapping op heterdaad. Bij dit alles dient opgemerkt te worden dat de parlementaire onschendbaarheid een onderzoek niet belet. Het parlementslid kan verhoord worden. Muylle staat kritisch tegenover deze immuniteit. Het feit dat enkel het Openbaar Ministerie (OM) de strafprocedure tegen een parlementslid op gang kan brengen, vindt hij betreurenswaardig. De persoon die slachtoffer is geworden van bepaalde strafrechtelijke inbreuken begaan door een lid van één van de kamers is volledig afhankelijk van de beslissing van het OM om al dan niet te vervolgen. Hij acht dit niet verenigbaar met Artikel 6 van het Europees Verdrag van de Rechten van de Mens (EVRM) dat de toegang tot de rechter waarborgt.

 

Wat huiszoekingen betreft in de Kamer en Senaat moet er, volgens Van Nieuwenhove, een onderscheid gemaakt worden tussen een misdrijf gepleegd door een parlementslid en een misdrijf gepleegd door iemand anders. Wanneer bijvoorbeeld een fractiemedewerker verdacht wordt van een bepaald misdrijf, dan stelt zich geen probleem voor de huiszoeking in het parlement. Anders is het wanneer men te maken heeft met een parlementslid. In dat geval geldt artikel 59 van de Grondwet. Wanneer men het kantoor van een parlementslid in het parlement wil doorzoeken, moet de voorzitter daarbij aanwezig zijn. Deze regeling geldt zowel voor het kantoor als voor de woonplaats van het parlementslid.

 

In België komt het wetgevend initiatief niet enkel toe aan de wetgevende macht, maar ook aan de uitvoerende macht. Een initiatief dat uitgaat van de parlementsleden, wordt een wetsvoorstel genoemd. Er is sprake van een wetsontwerp wanneer het initiatief genomen wordt door de regering (in naam van de koning). Ook bovenstatelijke en regionale actoren oefenen een invloed uit op de agendasetting. Een groot deel van de intern-Belgische politieke besluitvorming komt namelijk tot stand op Europees initiatief. De EU vaardigt bijvoorbeeld richtlijnen uit die later door de Belgische wetgever in Belgische wetgeving worden omgezet. In een federaal land als België wordt de federale politieke agenda ook bepaald door dynamieken in de gemeenschappen en de gewesten. Bevoegdheden zijn in België dikwijls verspreid over verschillende beleidsniveaus. Dit brengt met zich mee dat beleidsinitiatieven op het regionale niveau bijvoorbeeld ook hun weerslag hebben op de politieke agenda van het federale niveau.

 

Tot slot beschikken Kamer en Senaat over de bevoegdheid om hun eigen voorzitter aan te duiden. De voorzitter wordt door de leden van zijn kamer met meerderheid van stemmen verkozen.


In dit onderdeel wordt ingegaan op de onafhankelijkheid van de wetgevende macht. De onafhankelijkheid van het parlement wordt afgezwakt door de invloed van de regering, de politieke partijen en de drukkingsgroepen op het besluitvormingsproces. Deze elementen worden achtereenvolgens besproken.

 

Hoewel het parlement formeel over de wetgevende macht beschikt, is het in de praktijk de regering die de motor van het besluitvormingsproces vormt. Het parlement is niet bij machte een autonoom beleid te voeren, maar kan het regeringsbeleid slechts wijzigen. Dewachter spreekt in dit verband over "de mythe van de parlementaire democratie". Er zijn heel weinig gevallen waarin het parlement wetten goedkeurt tegen de wil van de regering. Van Nieuwenhove voegt hier aan toe dat de onmacht van het parlement om invloed uit te oefenen op het regelgevend proces het meest duidelijk wordt in de programmawetten. 'Die wetten worden namelijk meestal kort voor een vakantieperiode in een drafje door het parlement gejaagd. Het parlement heeft dan niet veel keuze. De fractiediscipline zorgt ervoor dat die wetten ook goedgekeurd worden en een parlementslid kan dan ook weinig wegen tegen de inhoud van de wet.' Oorspronkelijk waren dergelijke programmawetten bedoeld om kleine wijzigingen door te voeren opdat het voorziene begrotingsresultaat behaald zou worden. Zij zijn echter uitgegroeid tot teksten met honderden artikelen in verband met de meest uiteenlopende aspecten van het regeringsbeleid. Dat wetgeving voornamelijk gemaakt wordt door de regering, wordt ook bevestigd door Devos. Figuur 8.1.1. geeft de verhouding weer tussen de aangenomen wetsvoorstellen (parlement) en wetsontwerpen (regering). Hieruit blijkt dat het merendeel van de wetten dat in de kamers wordt goedgekeurd, voortvloeit uit regeringsontwerpen.

 
Verhouding aangenomen wetsvoorstellen-wetsontwerpen 1981-2006

 

Dit contrast valt nog meer op als gekeken wordt naar de verhouding tussen ingediende en aangenomen wetsontwerpen. We bekijken de cijfers voor de Kamer. In de zittingsperiode 2009-2010 werden 122 wetsontwerpen aangenomen, tegenover slechts 28 wetsvoorstellen. De verhouding is omgekeerd als men naar de ingediende wetsvoorstellen kijkt. In de zittingsperiode 2009-2010 werden 106 wetsontwerpen ingediend tegenover 255 wetsvoorstellen.

 

Anderen nuanceren dit enigszins. Zo wijst Frank Swaelen, gewezen voorzitter van de Senaat, bijvoorbeeld op de veelvuldige wetsontwerpen die door het parlement worden geamendeerd. Daarnaast moet ook opgemerkt worden dat de verhouding tussen het aantal aangenomen wetsvoorstellen en wetsontwerpen ook varieert naargelang het beleidsdomein. In sommige domeinen laat de regering meer ruimte aan het parlement dan in andere.

 

Uit onderzoek van Depauw blijkt dat het aantal dissidente stemmen doorheen de jaren is afgenomen. Met 'dissident stemmen' verwijst hij naar "de situatie waarbij een lid van een fractie een stem uitbrengt die verschilt van het meerderheidsstandpunt in de fractie." Dissidente stemmen zijn niet helemaal uitzonderlijk, maar een stemming telt er zelden meer dan één. De invloed op beleidsbeslissingen is bijgevolg zeer miniem. Verleden toont, met zijn analyse van de cijfers uit de legislatuur 2003-2007, bijvoorbeeld aan dat leden van de vier meerderheidsfracties (Spa-spirit, PS, VLD en MR) in nog geen 1% van de stemmingen anders stemmen dan de coalitiepartners. De meerderheid vormt met andere woorden haast altijd een coherent blok. De oppositie daarentegen kan het zich veroorloven om in gespreide slagorde te stemmen en dat wordt ook bevestigd in de cijfers. Verleden stelt bovendien vast dat, in vergelijking met de periode 1991-1995, de dissidentie is afgenomen.

 

Een mogelijke verklaring voor de stemdiscipline is dat de loyauteit van parlementsleden afgedwongen kan worden met de mogelijkheid van sancties. Ook dit wordt geassocieerd met de Belgische particratie. Er bestaan verschillende manieren voor partijen om fractieleden te sanctioneren, waaronder bijvoorbeeld een niet-verkiesbare plaats op de lijst. De respondenten uit het onderzoek van Depauw ontkennen echter dat sancties een belangrijke drijfveer vormen bij het stemmen. Bovendien kan uit de resultaten geconcludeerd worden dat sancties slechts sporadisch worden toegepast. Uit dit onderzoek blijkt wel dat promotie een belangrijke doelstelling is van parlementsleden. Dit komt door het feit dat inbreng van parlementsleden in het beleidsproces over het algemeen vrij beperkt is. Een hogere positie in het parlement vergroot deze inbreng en zorgt ervoor dat men minder afhankelijk wordt van de fractie. Parlementsleden die een promotie nastreven, zullen uiting geven van een grote loyauteit ten aanzien van de partijlijn en bijgevolg minder geneigd zijn om dissidente stemmen uit te brengen.

 

De invloed van partijen op het parlement moet anderzijds ook wat genuanceerd worden. Het is natuurlijk niet zo dat partijen volledig los staan van het parlement en er louter als externe actor een impact op hebben. De relatieve macht en de inkomsten (cf. infra pijler 'politieke partijen') van een partij houden uiteraard sterk verband met de vertegenwoordiging van de partijen in het parlement. Bovendien spelen de parlementaire fracties een belangrijke rol in de besluitvorming van partijen. Het gaat dus om een complexe wisselwerking tussen partijen en parlement, waarbij de partijvoorzitters wel een centrale rol spelen.

 

Het is ook zinvol om te kijken naar de invloed van drukkingsgroepen. Deze bestaan in tal van types, variërend van ad hoc bewegingen rond een concreet actiepunt over permanente georganiseerde vakbonden of werkgeversorganisaties tot internationale organisaties (bv. Greenpeace). Typisch voor de Belgische verzuilde context is de invloed van de sociaal- economische organisaties, in het bijzonder de vakbonden en de werkgeversorganisaties. Typevoorbeeld hiervan was de zogenaamde "standenvertegenwoordiging" binnen de CVP (later de CD&V). De verschillende 'standen' (vakbonden, werkgevers, boeren) probeerden via hun organisaties en via aan hen loyale politici het beleid te beïnvloeden. Boon deed onderzoek naar de invloed die belangengroepen uitoefenen op de parlementaire activiteiten. Hij besluit dat de invloed niet te onderschatten is. Parlementsleden schenken inderdaad meer aandacht aan thema's die vallen binnen het repertorium van belangengroepen waarmee ze banden hebben. Van Nieuwenhove is het hier niet helemaal mee eens. Volgens hem is het zogenaamde 'lobbyen' binnen het parlement nauwelijks uitgewerkt. Drukkingsgroepen zouden veeleer proberen in te spelen op de beslissingen van de uitvoerende macht, bv. via hun invloed op de samenstelling van de ministeriële kabinetten.


De vergaderingen van de kamers zijn in principe openbaar. Elke kamer kan evenwel vergaderen met gesloten deuren. Dit kan op verzoek van haar voorzitter of van tien leden. Daarna wordt bij volstrekte meerderheid beslist of de vergadering in het openbaar zal worden hervat ter behandeling van hetzelfde onderwerp. De commissievergaderingen zijn ook openbaar. In de reglementen van Kamer en Senaat worden een aantal uitzonderingssituaties opgesomd. In deze gevallen zullen de commissievergaderingen met gesloten deuren gehouden worden. Daarnaast vergaderen de commissies eveneens met gesloten deuren hetzij op verzoek van een lid van de regering, hetzij wanneer het bureau van de kamers of de commissie daartoe beslist voor een vergadering of voor een specifiek punt op de agenda. Bij openbare commissievergaderingen is het publiek toegelaten op de tribunes. Wanneer een vergadering met gesloten deuren plaatsvindt, worden alleen de goedgekeurde verslagen en de mededelingen die onder de verantwoordelijkheid van de voorzitter zijn opgesteld openbaar gemaakt.

 

In het parlement wordt geheim, anoniem of publiek gestemd. Bij een anonieme stemming wordt openlijk gestemd bij stemverheffing, handopsteking, enz. Enkel het resultaat wordt gepubliceerd. In principe zijn de stemmingen openbaar. Bij een publieke stemming wordt de stem van individuele parlementsleden in de Handelingen afgedrukt. De burger moet kunnen nagaan welke houding een volksvertegenwoordiger heeft aangenomen. Dit is een democratisch principe. Zo zijn stemmingen m.b.t. wetsontwerpen of –voorstellen steeds openbaar. De geheime stemming wordt slechts uitzonderlijk toegepast. Er bestaan geen geheime stemmingen op wetgevend vlak. Stemmingen over benoemingen en voordrachten (bv. raadsheren Rekenhof) verlopen daarentegen geheim.

 

Na de behandeling in het parlement wordt de wet bekrachtigd, afgekondigd en bekendgemaakt in het Belgische Staatsblad. Het Belgisch Staatsblad is het publicatieblad, waarin dagelijks nieuwe wetten (federaal), decreten (gemeenschappen en gewesten), ordonnanties (Brussel Hoofdstedelijk Gewest) en de belangrijkste uitvoeringsbesluiten bekendgemaakt worden. Het kan op het internet geraadpleegd worden.

 

Burgers kunnen ook vragen stellen aan het parlement. In de Belgische constitutionele rechtsorde wordt zowel op federaal als deelstatelijk vlak een petitierecht voor burgers gecreëerd. Artikel 28 van de Grondwet stelt: 'Ieder heeft het recht verzoekschriften, door een of meer personen ondertekend, bij de openbare overheden in te dienen', terwijl artikel 57 van de Grondwet de uitoefening van het petitierecht ten aanzien van de federale parlementaire kamers als volgt verfijnt: 'Het is verboden in persoon aan de kamers verzoekschriften aan te bieden. Elke kamer heeft het recht de bij haar ingediende verzoekschriften naar de ministers te verwijzen. De ministers zijn verplicht omtrent de inhoud uitleg te verstrekken, zo dikwijls als de Kamer het eist.' In de praktijk leidt een dergelijk verzoekschrift echter zelden tot beleidswijzigingen.

Wat betreft de bekendmaking van het loon, de bezittingen en de functies van topambtenaren, kan gewezen worden op de bijzondere en de gewone wetten van 2 mei 1995 en de bijzondere en de gewone wetten van 26 juni 2004 die op 1 januari 2005 in werking traden. Vanaf dan werd aan tal van openbare mandatarissen en hoge ambtenaren de verplichting opgelegd periodiek twee documenten in te dienen bij het Rekenhof, nl. een lijst van hun mandaten, ambten en beroepen enerzijds, en een vermogensaangifte anderzijds. De mandatenlijst moet jaarlijks ingediend worden en is openbaar. Uiterlijk op 15 augustus van het jaar in kwestie publiceert het Rekenhof de lijst in het Belgisch Staatsblad.

 

De vermogensaangifte houdt in dat men alle schuldvorderingen (bankdeposito's, aandelen, obligaties), kunstbezittingen en onroerende goederen moet bekendmaken aan het Rekenhof. Dit dient te gebeuren in de loop van de maand volgend op de eerste ambtsaanvaarding. Voor elk nieuw 'aangifteplichtig' mandaat dient een nieuwe vermogensaangifte ingediend te worden. Vermogensaangiften dienen overhandigd te worden in een gesloten omslag die wordt bewaard bij het Rekenhof. De vermogensaangifte is niet openbaar en ook het Rekenhof zelf heeft niet de bevoegdheid om de omslag te openen en de aangifte in te zien. Enkel een onderzoeksrechter is gemachtigd om deze te raadplegen. Een dergelijke raadpleging kan echter enkel binnen een strafonderzoek dat tegen de indiener wordt gevoerd uit hoofde van zijn mandaat of zijn functie. De wetten van 1995 en 2004 stellen dat de niet-aangifte van de mandatenlijst en/of de vermogenslijst kan bestraft worden met een geldboete van 1000 tot 10000 euro  en dat de bepalingen van het Strafwetboek aangaande de valsheid in geschrifte en het gebruik van valse stukken van toepassing zijn. Michiel betwijfelt of de vermogensaangifte echt iets toevoegt aan de strijd tegen corruptie. Zij wijst erop dat diegene die zich laat omkopen er wellicht ook niet voor zal terugschrikken in de vermogensaangifte een verkeerde, of omfloerste voorstelling van zaken te geven. Bovendien is de regeling niet sluitend, onder meer omdat er geen verplichting is om de schulden aan te geven. Tot slot kan men zich ook vragen stellen bij het wel heel erg gesloten karakter van de vermogensaangifte. Alleen de onderzoeksrechter, en dan nog in heel specifieke omstandigheden, mag deze consulteren. Wat de mandaten betreft moet het parlement zelf oordelen over de juistheid van de lijst. Muylle geeft aan sceptisch te staan tegenover dergelijke vormen van zelfregulering. Het zou, volgens hem, beter zijn, mocht een onafhankelijk orgaan hiervoor bevoegd zijn.

 

Muylle stelt ook vast dat de kamers weinig transparant zijn over de verloning van de parlementsleden. Nergens op de websites of in de stukken van de federale kamers wordt hier met duidelijkheid over gesproken.



Op de websites van Kamer en Senaat kan de burger de inhoud van de geplande vergaderingen raadplegen. Indien de burger een vergadering wil bijwonen, dient hij zich aan te melden met identiteitskaart bij het onthaal van de kamers. Burgers kunnen enkel van dit recht gebruik maken, op voorwaarde dat er plaats is in de tribune. De burgers kunnen ook een bezoek brengen aan de kamers; dit kan individueel of in groep. Voor groepen die dit wensen, kan er ook een afspraak gemaakt worden met een kamerlid. Op de websites wordt ook een gedetailleerd overzicht van de werkzaamheden van de kamers per jaar weergegeven (verslagen van de plenaire vergaderingen en commissievergaderingen, wetsvoorstellen en wetsontwerpen). De websites worden dagelijks geüpdatet en geven een goed beeld van de recente ontwikkelingen. De Senaat publiceert elk semester het gratis tijdschrift 'Senaat', waarin de werkzaamheden van de instelling worden toegelicht. Drie keer per jaar publiceert de Kamer het magazine: "De Kamer.be". Daarin wordt verslag uitgebracht van de belangrijkste parlementaire activiteiten. Het magazine is gratis en wordt bezorgd aan scholen, bibliotheken, verenigingen en iedereen die erom vraagt.

 

Wet 2 mei 1995 betreffende de verplichting om een lijst van mandaten, ambten en beroepen, alsmede een vermogensaangifte in te dienen, BS 26 juli 1995; Bijzondere wet 2 mei 1995 betreffende de verplichting om een lijst van mandaten, ambten en beroepen, alsmede een vermogensaangifte in te dienen, BS 26 juli 1995.

Wet 26 juni 2004 tot uitvoering en aanvulling van de wet van 2 mei 1995 betreffende de verplichting om een lijst van mandaten, ambten en beroepen, alsmede een vermogensaangifte in te dienen BS 30 juni 2004; Bijzondere wet 26 juni 2004 tot uitvoering en aanvulling van de bijzondere wet van 2 mei 1995 betreffende de verplichting om een lijst van mandaten, ambten en beroepen, alsmede een vermogensaangifte in te dienen, BS 30 juni 2004.

Van Nieuwenhove geeft aan dat journalisten veel vrijheid hebben om te rapporteren over de werkzaamheden van parlementsleden. Een journalist kan relatief vrij rondlopen in het parlementsgebouw, kan parlementsleden aanspreken en interviewen. De parlementsleden mogen hierop ingaan. Er zijn ook perstribunes in het parlement. De vergaderingen mogen kosteloos opgenomen en uitgezonden worden. Daarnaast zijn er in Kamer en Senaat ambtenaren die enkel en alleen instaan voor de contacten met de pers.

 

Verlinden stelt in haar studie een aantal problemen vast omtrent de transparantie van de parlementaire activiteiten. Zo meent zij eerst en vooral dat de procedure zelf een gebrek aan transparantie kent. Het beschrijven van het regelgevingsproces, is niet eenvoudig. Organogrammen en taakomschrijvingen zijn moeilijk te vinden en vaak blijft het nodig om de diensten zelf te contacteren voor meer informatie. Problematisch is ook dat niemand een volledig overzicht heeft over de regelgeving die op een bepaald moment in opmaak is. Een regelgevingsagenda zou aan dit probleem tegemoet kunnen komen.

 

Op Vlaams niveau is er reeds sprake van een regelgevingsagenda. Het instrument dat momenteel ter beschikking staat, is echter voor verbetering vatbaar. Op de website van de Dienst Wetsmatiging is ook een boordtabel 'regelgeving in opmaak' te vinden, die een overzicht geeft van voorontwerpen van decreet en ontwerpen van besluit vanaf de eerste principiële goedkeuring door de Vlaamse regering. Tot slot is het nuttig om te verwijzen naar een relevante praktijk op Vlaams niveau: de zogenaamde reguleringsimpactanalyse (RIA). Bij RIA wordt systematisch nagegaan welke effecten de toepassing van een bestaande of voorgenomen regel heeft of zal hebben voor zowel de klant (burger, bedrijven, andere overheidsinstellingen, de natuur, …) als de instanties die de regels moeten toepassen, uitvoeren en handhaven. Voorgenomen regelgeving wordt preventief getoetst op de kenmerken van goede regelgeving. Zo wordt in de eerste plaats nagegaan of de regelgeving wel noodzakelijk is en of er geen betere alternatieven zijn. Daarnaast moet de regelgeving doelmatig, afgewogen, uitvoerbaar en handhaafbaar zijn. Deze stap naar transparantie moet wel genuanceerd worden: de openbaarmaking geldt enkel voor decreten. Bovendien geven lang niet alle decreten aanleiding tot het opstellen van een RIA, waarbij het onduidelijk is welke criteria gebruikt worden om te beslissen of er al dan niet een RIA moet worden uitgevoerd. 

Van Nieuwenhove geeft aan dat het wettelijk niet bepaald is dat de burger geïnformeerd wordt over bepaalde thema's. Er bestaat geen regeling die aangeeft dat het parlement, wanneer het van plan is bepaalde initiatieven te nemen, verplicht is dit op voorhand aan de burgers te laten weten. Er bestaat ook geen referendum of volksraadpleging op federaal niveau.

 

De Wet van 25 april 2007 tot oprichting van een parlementair Comité belast met de wetsevaluatie bracht een institutioneel kader voor ex post wetsevaluatie tot stand. Van ex ante evaluatie is er echter op federaal niveau nog geen sprake.

 

Onafhankelijke externe actoren staan in voor de kwaliteitscontrole van het besluitvormingsproces. Hierbij gaat het in de eerste plaats om het advies van de afdeling Wetgeving van de Raad van State. Dit advies kan facultatief gevraagd worden door de kamerleden. Het verplicht inwinnen van advies geldt slechts in uitzonderlijke omstandigheden. Het advies is van louter juridische en technische aard. De afdeling Wetgeving oordeelt niet over de politieke aspecten of de opportuniteit van de regelgeving waarover advies gevraagd wordt. Deze adviezen zijn niet bindend. Daarnaast wordt een vorm van externe controle uitgeoefend door het hoogste rechtscollege: het Grondwettelijk Hof (cf. supra 'profiel van het land'). Dit is bevoegd om aan ongelijkheden die voortvloeien uit wetten, decreten of ordonnanties een einde te maken. Als de gewone hoven en rechtbanken geconfronteerd worden met een wet, decreet of ordonnantie in strijd met het gelijkheidsbeginsel, moeten zij prejudiciële vragen stellen aan het Grondwettelijk Hof. Het Hof kan wetgeving schorsen en/of vernietigen. Tot slot dient opgemerkt te worden dat het Hof van Cassatie in 2008 het principe van de overheidsaansprakelijkheid voor fouten van het parlement heeft aanvaard. In theorie kan een burger die schade lijdt door een fout van het parlement een vordering tot schadevergoeding instellen bij de burgerlijke rechtbank. Dit principe wordt beperkt door de parlementaire onschendbaarheid en de parlementaire onverantwoordelijkheid.

 

Men kan ook verwijzen naar de verschillende mechanismen die verband houden met de federale structuur en toelaten om de evenwichten tussen de gemeenschappen te bewaken. Hierbij kan worden gedacht aan de alarmbelprocedure en de regeling omtrent belangenconflicten. Een taalgroep kan via de alarmbelprocedure de bespreking van een wetsvoorstel of -ontwerp opschorten, als deze van oordeel is dat de behandeling van de tekst haar belangen schendt. Het Overlegcomité is bevoegd voor het behandelen van belangenconflicten.

In verband met de verantwoording in de praktijk kan naar twee aspecten worden gekeken: agendasetting en wetsevaluatie (zowel ex ante als ex post).

Devos stelt vast dat de politieke agenda in België slechts in beperkte mate een antwoord biedt op thema's die op de maatschappelijke agenda staan. In veel gevallen blijken processen van politieke agendasetting zo goed als immuun voor externe invloeden. Nieuwe thema's blijven steken in de symbolische politiek en dringen amper tot de echt belangrijke politieke agenda's door. Walgrave komt tot een gelijkaardig besluit. In zijn onderzoek ging hij na in welke mate de agenda's van politiek en samenleving op elkaar zijn afgestemd en vooral in welke mate de politieke agenda responsief opereert en reageert op verlangens, eisen en voorkeuren van de bevolking. Uit het onderzoek blijkt dat beide agenda's weinig op elkaar zijn afgestemd.

 

Verlinden vermeldt enkele initiatieven voor systematische ex post evaluatie van wetgeving, zoals het oprichten van de dienst wetsevaluatie bij de Senaat en het goedkeuren van de wet op het parlementair comité belast met de wetsevaluatie, maar concludeert dat deze in de praktijk tot weinig hebben geleid. Het comité is een politiek samengesteld orgaan en, zelfs al gebeurt de evaluatie in samenwerking met de bevoegde parlementaire diensten en met bijstand van deskundigen, de concrete resultaten van de wetsevaluatie zullen afhangen van de politieke wil en interesse van de parlementsleden die van het comité deel uitmaken. De ex ante evaluatie is op federaal niveau, met uitzondering van de bevoegdheid van de Raad van State (cf. supra), nauwelijks uitgewerkt.

 

De jongste decennia is er geregeld aandacht geweest voor ethiek en deontologie in de politiek. In de jaren '90 sprak men over de 'Nieuwe Politieke Cultuur'. Recenter heeft men het over 'politieke vernieuwing'. Het gaat om een breed gamma van voorstellen. Voor wat deze bijdrage betreft, beperken we ons tot drie voor dit thema relevante voorstellen die de jongste twee decennia geregeld circuleerden.

 

Het eerste voorstel had betrekking op het invoeren van een deontologische code voor parlementsleden. Op federaal niveau werden daartoe verschillende pogingen ondernomen, maar voorlopig zonder succes. In het luik "politieke vernieuwing" van het regeerakkoord van 1 december 2011 wordt nu wel een onafhankelijke deontologische commissie in het vooruitzicht gesteld die van de Kamer van Volksvertegenwoordigers zou afhangen. Deze zou een ontwerp van deontologische code opstellen die o.m. aspecten van belangenconflicten, vooral bij overheidsopdrachten, zou regelen. De commissie zou haar bevoegdheid uitoefenen ten aanzien van, onder meer, de federale parlementsleden en ministers. De komende maanden zal moeten blijken in welke mate deze voornemens daadwerkelijk worden uitgevoerd.

 

Op Vlaams niveau is er een deontologische code voor leden van het Vlaams Parlement. Deze wordt breed omschreven als 'deontologische code', maar beperkt zich vooral tot het domein van het politiek dienstbetoon. De Deontologische Code vormt het kader waarbinnen de Vlaamse volksvertegenwoordigers hun taak van doorverwijzen, informeren, begeleiden en verwijzen op een correcte manier kunnen uitoefenen. De code maakt een onderscheid tussen luisterbereidheid van de parlementsleden (wat toegelaten is) enerzijds en cliëntelisme, administratief favoritisme en ongeoorloofde beïnvloeding van bestuurlijke handelingen (wat niet toegelaten is) anderzijds.

 

In het Waals Parlement werd in het huishoudelijk reglement zoals goedgekeurd op 20 juli 2010 een deontologische code aangekondigd.

 

Een tweede categorie voorstellen betreft bepalingen die de mogelijkheid om meerdere politieke mandaten te combineren, beperken. In de Belgische Grondwet zijn er een aantal gedragsregels voor parlementsleden terug te vinden. Zo bepaalt artikel 50 dat een parlementslid dat benoemd wordt tot minister zijn zetel in het parlement voor de duur van het ministerschap moet opgeven. Ook een parlementslid dat als bezoldigd ambtenaar benoemd wordt, moet zijn zetel in het parlement opgeven (art. 51 G.W.) Artikel 119 van de Grondwet bepaalt dat een lid van een Gemeenschaps- of Gewestparlement niet tegelijk lid kan zijn van de Kamer van Volksvertegenwoordigers of de Senaat. Artikel 1 van de wet van 6 augustus 1931 bepaalt dat het mandaat van kamerlid of van senator onverenigbaar is met een hele reeks ambten of mandaten, zoals provinciegouverneur of lid van het Rekenhof. Er zijn geen beperkingen inzake de combinatie van een parlementair mandaat met een privémandaat, zoals bv. de advocatuur. Artikel 5 van dezelfde wet heeft betrekking op beperkingen op professioneel vlak na het aflopen van het mandaat. Zo moeten de leden van de kamers na het verstrijken van hun mandaat één jaar wachten tot ze een bezoldigd staatsambt mogen uitoefenen.

 

Het Waals Parlement keurde eind 2010 een bijzonder decreet goed dat de cumulatie van mandaten door volksvertegenwoordigers van het Waals Parlement beperkt. Het decreet bepaalt o.m. dat voor drie vierde van de leden van elke politieke fractie het mandaat van lid van het Parlement

onverenigbaar is met een mandaat binnen een gemeentecollege.

Van Geluwe wijst erop dat, indien deze regeling reeds in 2010 van toepassing was geweest, meer dan een derde van de volksvertegenwoordigers van het Waalse parlement zijn cumul had moeten afstaan.

 

Ten derde werd voorgesteld om beperkende regels voor verkiezingsuitgaven en de financiering ervan op te stellen. De wet 'partijfinanciering' regelt deze kwestie (cf. infra pijler 'politieke partijen').


De interne parlementaire deontologie heeft betrekking op het gedrag van parlementsleden tijdens de parlementaire vergaderingen. De externe deontologie op hun gedrag daarbuiten.

 

Wat de interne deontologie op federaal niveau betreft, zien de voorzitters van Kamer en Senaat er op toe dat de vergadering in goede orde en volgens het reglement verloopt. Hiervoor beschikken zij over een aantal instrumenten. Deze instrumenten vinden hun oorsprong in de reglementen van de Kamer en Senaat. Op de website van de Kamer en Senaat kunnen de reglementen van beide kamers geraadpleegd worden. Ten eerste bepaalt zowel het Kamerreglement als het Senaatsreglement dat wie de orde verstoort, door de voorzitter tot de orde wordt geroepen. Van der Hulst merkt hier wel bij op dat het zelden gebeurt dat een voorzitter iemand formeel tot de orde roept. Ten tweede beschikt de Kamer over de mogelijkheid om een bepaalde afkeuring ten aanzien van een uitspraak van een parlementslid op te nemen in de notulen. De censuur wordt opgetekend in de parlementaire handelingen. De komst van internetverslaggeving heeft ervoor gezorgd dat deze maatregel veel aan belang heeft verloren. Ten derde kan de voorzitter van de Kamer een kamerlid tijdelijk uitsluiten van de vergaderingen. Ook deze maatregel wordt volgens Van der Hulst in de praktijk zelden toegepast. Tot slot dient er, wanneer gesproken wordt over de interne deontologie, melding gemaakt te worden van het principe van de 'collegialiteit'. Eén van de meest opmerkelijke uitingen van collegialiteit is de zogenaamde pairage of stemafspraak, waarbij twee parlementsleden met een tegengestelde mening afspreken om op het ogenblik van een stemming in de plenaire vergadering de afwezigheid van de ene te compenseren door de onthouding van de andere. Af en toe kan de competitieve context van het parlement aanleiding geven tot oncollegiaal gedrag (bv. parlementsleden die zich niet aan hun gegeven woord houden). Volgens Michiel gaat het er in de regel wel hoffelijk aan toe, ook over de grenzen van de fracties heen. Muylle wijst er op dat al deze instrumenten niet dienen om inhoudelijk misbruik van het mandaat te sanctioneren. In die zin kunnen ze dan ook niet beschouwd worden als echt deontologische maatregelen. Zij dienen eerder ter vrijwaring van het goede verloop van de vergadering.

 

Volgens Van Nieuwenhove is één van de grote problemen van de interne parlementaire deontologie dat het sanctiesysteem niet adequaat is, omdat het te weinig variatie toelaat. Als voorbeeld hiervan neemt hij de uitsluiting van een parlementslid van de volgende vergadering. Dit is de lichtste sanctie, maar deze is al vrij verregaand. Het gevolg is dat deze sanctie niet of nauwelijks wordt toegepast.

 

Wat de externe deontologie op federaal niveau betreft, vermelden de reglementen van Kamer en Senaat alleen dat het mogelijk is schendingen van de geheimhoudingsplicht te sanctioneren. Het gaat dan om parlementsleden die informatie naar de buitenwereld (de pers) lekken, die ze verkregen hebben naar aanleiding van de niet-openbare vergaderingen van de parlementaire onderzoekscommissies, de begeleidingscommissies van het Vast Comité P, enz. In de Kamer verliest het parlementslid bij schending van deze geheimhoudingsplicht voor de rest van de zittingsperiode het recht lid te zijn van en de vergaderingen bij te wonen van ieder orgaan van de Kamer waarop de geheimhoudingsplicht van toepassing is. Bovendien wordt er gedurende drie maanden 20% ingehouden van zijn parlementaire vergoeding. Hoewel er al schendingen van de geheimhoudingsplicht hebben plaatsgevonden, zijn de bovengenoemde sancties nog nooit toegepast.

 

Wat de vele andere aspecten van externe parlementaire deontologie betreft; is er relatief weinig geregeld. Zo zijn er vooralsnog geen neergeschreven deontologische richtlijnen die parlementsleden zouden kunnen hanteren wanneer hen individueel of collectief relatiegeschenken, andere voordelen, door externe gefinancierde werkbezoeken en reizen, enz. aangeboden worden door belangengroepen. In elk geval is het wel ontoelaatbaar dat een parlementslid er zich contractueel toe zou verbinden de belangen van een belangengroep te verdedigen, of zich zou laten betalen door derden om een bepaald parlementair initiatief te nemen. Het spreken en optreden van parlementsleden buiten de parlementaire vergaderingen is ook nauwelijks gereglementeerd. Er is ook geen verplichting voor parlementsleden om op een ad hoc basis voor de behandeling van een bepaald agendapunt bekend te maken of zij persoonlijk, al dan niet financieel, belang hebben bij het dossier. Er bestaat ook geen enkele regel die bepaalt dat parlementsleden moeten aangeven met welke personen ze in de uitoefening van hun mandaat contact hebben gehad. Globaal gezien lijkt het er dus op dat men zich weinig bewust is van de risico's van belangenconflicten en hier bijgevolg ook weinig heeft rond geregeld.

 

Muylle en Van Nieuwenhove merken tot slot op dat een parlementslid nooit tot ontslag gedwongen kan worden. Een parlementslid kan zijn mandaat alleen maar verliezen wanneer hij/zij veroordeeld wordt wegens strafrechtelijke inbreuken die een verlies van de burgerlijke en politieke rechten met zich meebrengen. 


Het parlement heeft de bevoegdheid om de uitvoerende macht te controleren. Deze politieke controle komt sinds de grondwetsherziening van 1993 uitsluitend toe aan de Kamer. De Senaat heeft daarover geen bevoegdheid. De Kamer beschikt over een aantal middelen om het doen en laten van de uitvoerende macht na te gaan. Verder zal wel blijken dat de parlementaire controlefunctie niet helemaal tot ontwikkeling komt.

1. Het interpellatierecht: De Kamer kan aan een minister vragen om uitleg te geven over zijn gevoerde beleid. Op kritiek moet de minister antwoorden. Na interpellatie kan een motie ingediend worden. Via deze weg kan het parlement ministers en regering onder druk zetten.

De weerklank die de interpellaties krijgen is echter beperkt.

2. De vertrouwensstemming: Als leden van de Kamer niet akkoord gaan met het beleid van de regering, kunnen ze een motie van wantrouwen indienen. Over deze motie wordt gestemd. Als de motie wordt goedgekeurd, betekent dit dat het parlement geen vertrouwen meer heeft in de regering. Meestal zal de regering dan ontslag nemen, hoewel ze daar strikt juridisch niet toe verplicht is. De regering zelf kan ook het vertrouwen van de Kamer vragen via een motie van wantrouwen. Indien de Kamer eerst de regering geen vertrouwen geeft en ook nog een nieuwe eerste minister voorstelt, wordt gesproken over een constructieve motie en is de regering verplicht ontslag te nemen. Depauw nuanceert de effectiviteit van dit controlemiddel. Hij geeft aan dat de vertrouwensbreuk veeleer wordt vastgesteld in en tussen partijen. De regering biedt zelf haar ontslag aan, eerder dan dat zij hiertoe gedwongen wordt door het parlement. Sinds 1947 heeft het parlement niet één regering tot ontslag gedwongen.

 

3. Controle naar aanleiding van goedkeuring van begroting: Ieder jaar moet de Kamer de begroting goedkeuren.

 

4. Eén van de middelen die parlementsleden tot hun beschikking hebben om beleidsinformatie te verzamelen, is de parlementaire vraag (hetzij mondeling, hetzij schriftelijk). Dit controlemiddel onderscheidt zich van bovenstaande doordat het niet uitdrukkelijk vermeld wordt in de Grondwet, maar steunt op het principe van de ministeriële verantwoordelijkheid t.o.v. de Kamer. De parlementaire vraag verschilt fundamenteel van de interpellatie. De vraag wordt niet gericht aan de regering maar aan een bepaalde minister. Het antwoord op een parlementaire vraag kan geen aanleiding geven tot het neerleggen van een motie of het houden van een stemming. De parlementaire vraag kan dus niet leiden tot het stellen van de vertrouwenskwestie in de regering of een minister noch tot het aftreden van de minister of de regering. Het aantal interpellaties en mondelinge en schriftelijke vragen doorheen de Belgische politieke geschiedenis is continu toegenomen. Het verhaal van een totaal machteloze wetgevende macht in handen van de regering wordt hierdoor voor een stuk genuanceerd. Parlementsleden lijken hun beperkte wetgevende functie te willen compenseren door het optimaal benutten van de controlefunctie. Ministers slagen er niet altijd in om hun verplichting om schriftelijke en mondelinge vragen te beantwoorden na te komen. Dit verzwakt uiteraard de parlementaire controle en het nut van het stellen van vragen. Het parlement beschikt in dergelijke gevallen over geen enkel instrument om de minister te dwingen om te antwoorden. Depauw wijst er bovendien op dat het parlement zelden actief op zoek gaat naar overheidsfouten. Het wacht veeleer op tekenen van individuele burgers of belangengroepen. Vragen en interpellaties zijn dan ook vaak ingegeven door burgers of belangengroepen. Depauw spreekt in dit verband over "een controlebevoegdheid die veeleer de vorm aanneemt van een brandalarm dan van een politiepatrouille". Hij concludeert dan ook dat de impact van instrumenten van regeringscontrole beperkt is.


5. Tot slot heeft de wetgevende macht de bevoegdheid om parlementaire onderzoekscommissies op te richten. Deze hebben als doel bepaalde problemen in de maatschappij te onderzoeken en oplossingen voor te stellen of tekortkomingen aan te wijzen. Zij hebben niet de bevoegdheid om iemand te beschuldigen of te veroordelen. In de eerste helft van de 20ste eeuw werden er slechts zelden onderzoekscommissies opgericht. De laatste jaren heeft de wetgevende macht veel meer gebruik gemaakt van dit controlemechanisme (bv. De Bende-commissie, De Commissie Dutroux, De Commissie Fortis). De commissies kunnen deskundigen aanstellen, getuigen ondervragen of de rechterlijke macht inschakelen voor onderzoek. In feite hebben zij dezelfde bevoegdheden als een onderzoeksrechter. De commissies dienen op het einde van hun onderzoek een rapport in bij de plenaire vergadering.

 

Volgens Van Nieuwenhove heeft de parlementaire controle op de uitvoerende macht te kampen met twee grote problemen. Het eerste probleem heeft betrekking op de asymmetrie van informatie. De regering beschikt over meer expertise en deskundigheid dan het parlement, waardoor parlementsleden weinig kunnen inbrengen tegen voorstellen van de regering, zeker wanneer het technische materies betreft. Het tweede probleem heeft te maken met de uitvoeringsbesluiten van wetten. De uitvoering van wetten is een verantwoordelijkheid die toekomt aan de regering. Tijdens de uitvoering moeten doorgaans nog zware knopen worden doorgehakt. Het parlement beschikt in deze fase over weinig instrumenten om hier invloed op uit te oefenen.

 

De artikelen 243 tot en met 253 van het Belgische Strafwetboek hebben betrekking op corruptie. In deze artikelen wordt corruptie omschreven in termen van verduistering, knevelarij, belangenmenging en omkoping.

 

Sinds de jaren '90 zijn er belangrijke inspanningen geleverd in de strijd tegen corruptie. Dit gebeurde onder druk van enkele belangrijke corruptieschandalen, zoals bv. Agusta-Dassault, en van internationale verplichtingen, o.m. in het kader van de OESO-overeenkomst. Zo kwam de wet van 10 februari 1999 betreffende de bestraffing van corruptie tot stand. Deze wet stelde o.m. passieve omkoping, de omkoping van buitenlandse en internationale ambtenaren en private omkoping strafbaar. Deze wet bevorderde de strijd tegen corruptie, doordat zowel de sancties als de geografische reikwijdte van de strafbaarstelling werden bijgeschaafd. O.m. in antwoord op de evaluatie van België door de "werkgroep betreffende de corruptie in internationale zakelijke transacties", heeft België haar anti-corruptiewetgeving nogmaals aangepast. Op 8 juni 2007 verscheen de wet van 11 mei 2007 tot aanpassing van de wetgeving inzake omkoping in het Belgisch Staatsblad. Naast deze wetswijzigingen kunnen nog tal van recht - en onrechtstreekse inspanningen van België vermeld worden: de wet inzake de strafrechtelijke verantwoordelijkheid van rechtspersonen waardoor de mogelijkheid werd geschapen om, naast een individu, ook rechtspersonen te vervolgen en te veroordelen, de wetgeving inzake de bijzondere opsporingsmethoden en meer recent de wet op de bijzondere inlichtingenmethoden en de uitbreiding van de wetgeving inzake de inbeslagneming en verbeurdverklaring.

 

België heeft heel wat internationale anti-corruptie-instrumenten ondertekend en geratificeerd. De website van de Dienst Strafrechtelijk Beleid (FOD Justitie) biedt een overzicht van de relevante internationale instrumenten.

 

De EU-Overeenkomst van 26 mei 1997 ter bestrijding van corruptie waarbij ambtenaren van de Europese Gemeenschappen of van de Lidstaten van de Europese Unie betrokken zijn werd goedgekeurd in België door de wet van 17 februari 2002.

De OESO Overeenkomst ter bestrijding van omkoping van buitenlandse ambtenaren in internationale handelstransacties van 17 december 1997 wil een gemeenschappelijk kader en gelijke competitieve voorwaarden creëren voor de bedrijven in de landen die de Overeenkomst ratificeren. Ze impliceert ook een evaluatiemechanisme dat de landen controleert op de implementatie en de toepassing van de Overeenkomst. België heeft deze Overeenkomst bekrachtigd in 1999.

Het Burgerrechtelijk Verdrag ter bestrijding van corruptie van de Raad van Europa van 4 november 1999 behandelt de civiele aspecten van corruptie. België heeft dit Verdrag geratificeerd in 2007.

Het Strafrechtelijk Verdrag ter bestrijding van corruptie van de Raad van Europa van 27 januari 1999 bevat bepalingen over zowel actieve als passieve corruptie in de publieke en de private sector. België heeft dit verdrag geratificeerd in 2004 en maakt eveneens deel uit van de GRECO (Groupe d'États contre la Corruption) dat de toepassing van het Verdrag binnen de lidstaten controleert.

Het Verdrag van de Verenigde Naties ter bestrijding van corruptie van 31 oktober 2003 is in werking getreden in december 2005. Dit is het eerste globale instrument in de strijd tegen corruptie. Het brengt een alomvattend kader tot stand en voorziet in tal van belangrijke minimumnormen voor alle deelnemende staten. Het Verdrag bevat onder meer bepalingen betreffende preventieve maatregelen, strafbaarstelling van corruptie, internationale samenwerking en asset recovery. Het Verdrag geniet brede steun: al meer dan 100 lidstaten hebben het geratificeerd, waaronder ook België in september 2008.

 

Bij dit alles dient opgemerkt te worden dat in dit onderdeel niet ingegaan werd op de concrete toepassing van de wetsbepalingen in de praktijk. Het bestaan van een uitgebreid wettelijk kader is één zaak; de concrete impact ervan op de realiteit is nog iets anders. Op die praktijksituatie wordt verder ingegaan in de respectievelijke pijlers.

 

6. Verdrag tegen Corruptie van 31 oktober 2003, BS 18 november 2008.

2.  Uitvoerende macht


Met 'uitvoerende macht' verwijzen we in de context van dit onderzoek naar de regering enerzijds en de ministeriële kabinetten anderzijds. De kabinetten worden vaak geassocieerd met heel wat problemen zoals politieke benoemingen, cliëntelisme en particratie. Met de Copernicushervorming in het begin van deze eeuw werd een poging gedaan om deze af te schaffen op federaal niveau, maar dat is in de praktijk niet geslaagd. De regering beschikt over voldoende financiële en menselijke middelen om haar taken te kunnen uitvoeren. In de praktijk oefent de regering een grote impact uit op het politieke besluitvormingsproces. Het parlement beschikt over instrumenten om de regering te controleren, maar deze zijn in de praktijk aan enkele belangrijke beperkingen onderhevig. In die zin kan over een vrij grote onafhankelijkheid van de 'uitvoerende macht' worden gesproken. Anderzijds hebben politieke partijen wel nog steeds een belangrijke invloed op de regering ('particratie'). Wat de transparantie van de 'uitvoerende macht' betreft, zijn er relatief weinig formele instrumenten, maar zien we in de praktijk dat er wel belangrijke inspanningen gebeuren, via informatie op de website, persmededelingen, etc. Er blijven wel belangrijke beperkingen in verband met de transparantie van de ministeriële kabinetten, o.m. wat hun rol in het wetgevingsproces betreft. Er is een regeling inzake de strafrechtelijke verantwoordelijkheid van ministers. De deontologie van ministers is momenteel echter nauwelijks formeel geregeld. Er is ook weinig geregeld inzake deontologie van federale kabinetsleden. De interesse van de 'uitvoerende macht' om een actief anti-corruptiebeleid te voeren is beperkt. De meeste initiatieven zijn geïnitieerd door de administratie of komen er na internationale druk.

 

Uitvoerende macht 
 


Transparency International omschrijft, in de context van het NIS-model, de executive als: 'the supreme decision-making body of the state'. Eigenlijk gaat het dus om de 'senior executive', want de 'executive' of 'uitvoerende macht' is uiteraard veel breder en bevat o.m. de actoren die verder onder de pijler 'publieke sector' zullen worden besproken. In dit rapport zal, in navolging van het NIS-model, toch de term 'executive' of 'uitvoerende macht' gebruikt worden in die heel specifieke, enge betekenis van de top van de federale uitvoerende macht. Volgens artikel 37 Grondwet berust de uitvoerende macht op federaal niveau in België bij de koning. Omdat de koning juridisch onbekwaam is om alleen te handelen, berust de uitvoerende macht feitelijk bij de federale regering. De regering bestaat uit ministers en staatssecretarissen. Ministers zijn bevoegd voor een specifiek beleidsterrein. Staatssecretarissen worden toegevoegd aan een minister. Zij krijgen bepaalde bevoegdheden en moeten in sommige gevallen de instemming krijgen van de minister aan wie ze zijn toegevoegd.

 

Binnen de uitvoerende macht zijn de twee belangrijkste vergaderingen de ministerraad en het kernkabinet. De ministerraad bestaat in principe enkel uit ministers, maar in de praktijk wonen ook de staatssecretarissen de vergadering bij. De ministerraad wordt geleid door de eerste minister en is de belangrijkste vergadering van de uitvoerende macht omdat in de raad de belangrijkste beleidskeuzes worden vastgelegd. Het kernkabinet is een informele vergadering die bestaat uit de eerste minister en de vice-eerste ministers. Hier worden belangrijke knelpunten uitgeklaard ter voorbereiding van de ministerraad. Daarnaast speelt de eerste minister een belangrijke rol binnen de federale uitvoerende macht. Zijn figuur werd pas in 1970 in de Grondwet ingeschreven. Zijn bevoegdheden zijn velerlei en berusten meer op gewoonte dan op juridische teksten. Hij stelt onder meer de regeringsverklaring op, is de woordvoerder van de regering en waakt over de samenhang van de regeringsploeg.

 

Naast de ministers en staatssecretarissen zelf moet men ook de leden van hun persoonlijke staf rekenen tot de 'the supreme decision-making body of the state'. Deze leden bevinden zich in wat men het 'ministeriële kabinet' noemt. De functie van kabinetsmedewerkers is van tijdelijke aard, omdat de functie rechtstreeks gerelateerd is aan het lot van de minister in kwestie. Het systeem van kabinetten ligt al jaren onder vuur. Zo maakt men zich ernstig zorgen over de rol van de kabinetten in het wetgevingsproces. Deze wordt nergens omschreven, maar in de praktijk blijkt die toch substantieel. Kabinetten spelen ook een belangrijke rol in het systeem van particratie. De partijen oefenen immers een belangrijke invloed uit op de samenstelling van de kabinetten. Kabinetten worden ook vaak in verband gebracht met de politisering van de administratie. Enkele jaren in een kabinet zouden helpen om sneller carrière te maken. Dit zou de greep van politieke partijen op de administratie vergroten en aanzetten tot cliëntelisme (cf. supra pijler 'wetgevende macht'), waardoor de macht van de politieke partijen nog groter wordt. De vraag rijst ook of kabinetten zich gebonden voelen door de procedures en kwaliteitscontroles die binnen de administratie verplicht zijn. Om al deze redenen wordt al lang gesproken over de afschaffing van de kabinetten, bijvoorbeeld in het kader van de 'Nieuwe Politieke Cultuur' in de jaren '90 (cf. supra pijler 'wetgevende macht'). Deze ambitie werd een stuk realistischer met de Copernicushervorming, een grote hervorming binnen de federale administratie in het begin van deze eeuw (cf. infra pijler 'publieke sector'). Met de Copernicushervorming zouden de kabinetten afgeschaft worden en twee nieuwe organen ingevoerd worden, namelijk een cel beleidsvoorbereiding en een beleidsraad. De 'beleidsraad', het persoonlijk en politiek secretariaat van de minister, adviseert de minister bij de ontwikkeling en de strategie van de beleidsplannen. In de beleidsraad zetelen de minister, de voorzitter van de FOD, de directeurs-generaal van de FOD, het hoofd van de cel beleidsvoorbereiding en externe deskundigen in specifieke onderwerpen. De 'cel beleidsvoorbereiding' binnen elke administratie doet het beleidsvoorbereidend werk, analyseert en evalueert beleidsbeslissingen en geeft opties voor beleidskeuzes. In de praktijk is de afschaffing van de kabinetten echter niet echt geslaagd. Volgens velen hebben de beleidscellen alle functies van de ministeriële kabinetten overgenomen, en is er dus louter een naamsverandering doorgevoerd. Hiervoor zijn verschillende mogelijke verklaringen te bedenken. Eén daarvan is een beperkt draagvlak binnen de regering, politieke partijen en de administratie voor een grondige hervorming.

Het opstellen van de begroting behoort tot de bevoegdheid van de regering. De regering is de initiatiefnemer van de begroting en is bevoegd inzake voorbereiding en uitvoering. De regering legt na de begrotingsopmaak het begrotingsontwerp ter goedkeuring voor aan de Kamer. Hoger werd reeds vermeld dat de regering een grote impact heeft op de omvang van de begroting (cf. supra pijler 'wetgevende macht'). De FOD Budget en Beheerscontrole heeft tot opdracht de regering bij te staan in de uitwerking, de uitvoering en de opvolging van het begrotingsbeleid met eerbiediging van de internationale verplichtingen en van het institutioneel raamwerk van de federale staat.


Koninklijk besluit van 19 juli 2001 betreffende de invulling van de beleidsorganen van de federale overheidsdiensten en betreffende de personeelsleden van de federale  overheidsdiensten aangewezen om deel uit te maken van een kabinet van een lid van een Regering of van een College van een Gemeenschap of een Gewest, BS 25 juli 2003; KB 27 april 2008 tot wijziging van verscheidene bepalingen betreffende de beleidsorganen van de federale overheidsdiensten, BS 7 mei 2008.
 

De koning kan maximum 15 ministers benoemen en moet daarbij, de eerste minister eventueel uitgezonderd, evenveel Nederlandstalige en Franstalige ministers benoemen. Het aantal staatssecretarissen is wettelijk niet bepaald. De samenstelling van de federale beleidscellen wordt geregeld door het KB van 7 november 2000. Dat stelt dat elk regeringslid beschikt over een beleidscel binnen de perken van de daartoe bij het begin van de legislatuur toegekende budgettaire middelen. Indien een regeringslid bevoegd is voor meerdere materies, kan hij beschikken over meerdere beleidscellen. Waar voor de leden of inhoudelijke medewerkers van de beleidscellen het artikel 3 § 1, van het koninklijk besluit van 19 juli 2001 aanvankelijk bepaalde dat Selor de kandidaten zou selecteren, werd dit door het wijzigende koninklijk besluit van 19 juli 2003 beperkt tot een aanwijzing door de minister of staatssecretaris op basis van een functiebeschrijving en een competentieprofiel.

 

De grootte en de omvang van de ministeriële kabinetten is een thema dat de voorbije jaren op veel politieke en media-aandacht kon rekenen. Onder meer daarom hebben regeringen de laatste jaren aangekondigd en getracht om het aantal adviseurs per minister af te slanken. Op federaal niveau bestaat er geen officiële verplichting om het juiste aantal adviseurs en hun functie te publiceren. Het precieze aantal medewerkers is dan ook onbekend. In het regeerakkoord van december 2011 wordt de intentie geformuleerd om het budget voor de kabinetten gedurende twee jaar te bevriezen.

 

Het opleidingsbeleid voor kabinetsmedewerkers is bijzonder beperkt.
 

In de Grondwet werd opgenomen dat het ambt van minister en het ambt van staatssecretaris onverenigbaar zijn met het lidmaatschap van één van beide wetgevende kamers. Artikel 50 G.W. bepaalt immers dat een lid van één van beide kamers dat door de koning tot minister of staatssecretaris wordt benoemd en de benoeming aanneemt, onmiddellijk ophoudt met zitting te hebben in het parlement. De betrokkene kan zijn mandaat echter weer opnemen nadat de koning een einde heeft gemaakt aan zijn ambt van minister of staatssecretaris. Toch dient men deze onafhankelijkheid te nuanceren. Hoewel ministers en staatssecretarissen geen lid kunnen zijn van de Kamer of de Senaat, hebben zij zitting in elke kamer en moet hen het woord worden verleend wanneer zij het vragen. Aldus hebben de ministers de mogelijkheid om de parlementsleden te overtuigen van hun visie op het beleid. Krachtens het tweede lid van hetzelfde grondwetsartikel kan de Kamer van Volksvertegenwoordigers steeds de aanwezigheid van een minister vorderen. De Senaat, daarentegen, kan de aanwezigheid van de ministers wel steeds vragen, maar niet vorderen. Daarnaast bezit het federale parlement over een vragenrecht ten aanzien van de federale uitvoerende macht (cf. supra pijler 'wetgevende macht') In dit geval kan aan een minister bijvoorbeeld inhoudelijke verduidelijking gevraagd worden over een bepaalde aangelegenheid. Belangrijk is dat bij deze vragen de verantwoordelijkheid van de regering of een individuele minister nooit ter discussie kan worden gesteld.


De macht van de politieke partijen is ook zichtbaar bij de uitvoerende macht (cf. supra particratie). Het zijn immers doorgaans de partijvoorzitters die, op het einde van de onderhandelingen voor een nieuwe regering, beslissen wie minister wordt en met welke bevoegdheid. De partijen hebben bovendien een belangrijk invloed op de samenstelling van de ministeriële kabinetten. Daarnaast oefenen ook belangengroepen een invloed uit op de beslissingen van de regering. Belangengroepen kunnen zich rechtstreeks tot de regering wenden. Dit kan tijdens de regeringsvorming via de traditionele contacten met de informateur en formateur. Deze laatste zijn echter niet verplicht rekening te houden met hun suggesties. Maar het kan ook tijdens de regeerperiode zelf. Belangengroepen kunnen rechtstreeks aankloppen bij de regering door hun contacten met de ministers zelf of via ministeriële kabinetten. De regering is in bepaalde gevallen zelfs verplicht om rekening te houden met de standpunten van de belangengroepen, bijvoorbeeld in het kader van het formeel georganiseerd sociaal overleg (cf. infra pijler 'maatschappelijk middenveld').

 

Tegenover het parlement heeft de regering in de praktijk een belangrijke onafhankelijkheid. In de pijler 'wetgevende macht' kwam inderdaad aan bod dat de controlemogelijkheden van het parlement in de praktijk bijzonder beperkt zijn (cf. supra pijler 'wetgevende macht').

De openbaarheid van bestuur sluit aan bij een ruimere trend in de richting van meer transparantie die vanaf de jaren '90 ook in België aan belang won. Men wilde hiermee breken met de veronderstelde beslotenheid van de beleidsvoering die mee aan de basis zou gelegen hebben van wat vaak omschreven werd als de kloof tussen burger en politiek. In 1995 werd het principe van openbaarheid van bestuur in de Grondwet ingeschreven (cf. infra pijler 'publieke sector').

 

De federale regels inzake openbaarheid van bestuur gelden niet voor de kabinetten. Deze gelden immers ten aanzien van administratieve overheden, terwijl kabinetten bestaan uit persoonlijke medewerkers van de minister. De openbaarheid van bestuur is echter wel van toepassing op documenten aanwezig in de kabinetten die eigenlijk afkomstig zijn van de administratie. Daarnaast bestaat er geen wet- of regelgeving die bepaalt dat vergaderingen van de ministerraad openbaar dienen te zijn. Ook een juridische verplichting om verslagen van de ministerraad actief openbaar te maken ontbreekt.

 

De archieven van de ministerraad worden sinds september 1944 bewaard in de Wetstraat 16 en sinds 1 september 1989 ook in een databank (E-premier). Sinds 1989 kunnen alle documenten, beslissingen enz. worden opgevraagd en geconsulteerd door een beperkte groep van medewerkers en ambtenaren. De huidige archiefwet voorziet een ontoegankelijkheid van 100 jaar, maar op een basis van een overeenkomst, afgesloten tussen het kabinet van de koning, de kanselarij en het Algemeen Rijksarchief, worden de notulen van de ministerraad in praktijk toegankelijk na 50 jaar, per schijf van 10 jaar. Respondent Frankie Schram wijst erop dat door de wet van 11 april 1994 betreffende de openbaarheid van bestuur deze documenten in deze archieven als bestuursdocumenten moeten worden beschouwd en dat deze in principe ook voor iedereen toegankelijk op verzoek zouden horen te zijn tenzij ze onder één of meer uitzonderingsgronden vallen. In die zin verschillen deze documenten niet van andere bestuursdocumenten.

Verlinden concludeert dat de wetgevingsprocessen op federaal niveau onvoldoende transparant zijn. Burgers hebben geen zicht op de regelgeving die intern wordt voorbereid. Wetsontwerpen worden pas openbaar wanneer ze volledig uitgewerkt zijn en de discussie al gesloten is.

 

Op de website van de eerste minister kan bepaalde informatie over de regering en haar activiteiten worden teruggevonden. De hoeveelheid informatie is echter beperkt. De ministerraad beslist collegiaal op basis van consensus. Ze debatteren tot ze het eens zijn. Naar de buitenwereld toe zijn ze solidair verantwoordelijk voor die beslissing. Dit brengt met zich mee dat de besprekingen van de regeringen geheim blijven. In de praktijk lekt vaak wel veel informatie uit naar de pers.

 

In de loop der jaren is het gebruik ontstaan om na afloop van de ministerraad persberichten over de beslissingen aan de pers te bezorgen. De algemene directie Externe Communicatie is verantwoordelijk voor de persberichten, stelt ze op, verspreidt ze via een mailing en publiceert ze. De eerste minister organiseert op vrijdagnamiddag na afloop van de ministerraad meestal een persconferentie waar hij alleen of samen met andere ministers de beslissingen toelicht. De pers ontvangt dan een persmap.


 

De regering is onderworpen aan de controle van het parlement. In de pijler 'wetgevende macht' werd reeds uitgebreid ingegaan op de controlemechanismen waarover het parlement beschikt om het handelen van de regering te controleren. Algemeen werd daar geconcludeerd dat de controlemogelijkheden in de praktijk zwak zijn. Zo zijn er geen sancties voor situaties waarin de regering impliciet of expliciet weigert zich aan de controle te onderwerpen, bv. door het niet of laattijdig beantwoorden van de vragen.

 

Daarnaast dient er gewezen te worden op de onschendbaarheid en onverantwoordelijkheid van de koning. Het eerste principe betekent dat de koning nooit voor een rechtbank kan worden gedagvaard. Deze onschendbaarheid geldt evenwel enkel voor de persoon van de koning en niet voor zijn vermogen. De onverantwoordelijkheid van de koning houdt in dat hij politiek niet ter verantwoording kan worden geroepen. Zijn politieke verantwoordelijkheid wordt gedragen door de ministers. Als een lid van het parlement uitleg wil over of kritiek wil leveren op een uitspraak van de koning, dan zal hij daarvoor een minister moeten aanspreken (meestal de eerste minister).

Uit de onschendbaarheid van de koning volgt bijgevolg een politieke verantwoordelijkheid van de ministers. De kern van die politieke verantwoordelijkheid bestaat uit de verplichting ontslag te nemen als de Kamer op ondubbelzinnige wijze zijn afkeuring van de regeringshouding aantoont. Senelle omschrijft de politieke verantwoordelijkheid als "een publiekrechtelijk begrip volgens hetwelk de ministers voor de wetgevende kamers verantwoording afleggen over hun beleidsdaden en waaraan als sanctie verbonden is dat zij, wanneer het beleid in een van de kamers wordt afgekeurd, ontslag nemen, tenzij de koning tot ontbinding van de kamers besluit". Voor de staathervorming van 1993 waren ministers in België verantwoording verschuldigd aan het parlement. Sinds 1993 zijn de ministers exclusief verantwoording verschuldigd aan de Kamer. Over het individuele ontslag van ministers wordt nergens gesproken. Dat was voor 1993 ook niet het geval, maar toen sprak de grondwet ook niet over het collectieve ontslag. Door enkel het collectief ontslag grondwettelijk te regelen, gaat men ervan uit dat enkel de voltallige regering naar huis kan worden gestuurd en niet de individuele ministers. De Kamer kan een minister wel tot verantwoording roepen, maar de ultieme sanctie, het ontslag van de minister, kan niet worden opgelegd. In de praktijk gebeurt het wel dat individuele ministers ontslag nemen, op eigen initiatief, op initiatief van de eigen partij en/of na politieke druk binnen de regering (cf. infra).

 

Artikel 101 G.W. waarborgt een absolute immuniteit voor ministers of staatssecretarissen die verbiedt dat zij zouden worden vervolgd (zowel strafrechtelijk als burgerrechtelijk) of aan enig onderzoek zouden worden onderworpen (zowel tijdens als na de uitoefening van het ambt) voor een in de uitoefening van het ambt uitgebrachte mening. Een minister is bijgevolg vrij om als minister te zeggen wat hij of zij wil. Voor strafrechtelijke feiten gepleegd door een minister of staatssecretaris heeft de grondwet een specifieke regeling. Voor misdrijven begaan in de uitoefening van het ambt of voor misdrijven buiten dat ambt begaan, maar waarvoor zij worden berecht tijdens hun ambt, worden zij berecht door het Hof van Beroep. De Kamer van Volksvertegenwoordigers moet echter toestemming geven voor de dagvaarding en aanhouding van een federale minister.


Naast het parlement zijn er verschillende andere actoren die een zekere controle kunnen uitoefenen op de uitvoerende macht. Daarbij kan in de eerste plaats gedacht worden aan de afdeling bestuursrechtspraak van de Raad van State (cf. infra pijler 'rechterlijke macht') en de Inspectie van de Financiën (cf. infra pijler 'publieke sector'). Er zijn geen systematische audits van de beleidscellen. In Januari 2007 werd door het Rekenhof wel onderzoek gedaan naar het personeelsbeleid bij de federale beleidsorganen (waaronder de beleidscellen) en de ministeriële secretariaten.

 

Sinds 2009 is IAVA op Vlaams niveau bevoegd om audits (ook forensische audits) te doen in ministeriële kabinetten, op vraag van de Vlaamse Regering of de minister-president. Van deze bevoegdheid werd tot op heden echter nog geen gebruik gemaakt.

 

In dit verband kan ook verwezen worden naar tal van adviesraden. Deze bieden soms nuttige informatie, maar er wordt niet altijd voldoende naar geluisterd, o.m. omdat de adviezen te laat komen of nadat de politieke compromissen gesloten zijn.

 

Er bestaan ook enkele controlemechanismen op de kwaliteit van regelgeving. Het gaat dan meestal om juridisch-technische en taalkundige controles. Zo moet er een Kafka-test uitgevoerd worden, die een meting van de administratieve lasten inhoudt. Deze is een stuk minder uitgebreid dan de Vlaamse RIA (cf. supra pijler 'wetgevende macht'). Sinds 2007 is er een tweede algemene test geïntroduceerd op federaal niveau: de DOEB-test (Duurzame ontwikkelingseffectbeoordeling). DOEB maakt het mogelijk alle belangrijke overheidsbeslissingen op hun sociaal, economisch en ecologisch duurzaamheidseffect te beoordelen. De cellen 'duurzame ontwikkeling' krijgen de taak een DOEB uit te voeren op belangrijke beleidsmaatregelen. De meeste regelgeving ontsnapt echter aan die verplichting. Dit blijkt uit een analyse van de POD Duurzame Ontwikkeling zelf.

 

De laatste jaren hebben in de praktijk geregeld individuele ministers ontslag genomen, op eigen initiatief, op initiatief van de eigen partij en/of na politieke druk binnen de regering. Het valt op dat de media daarbij een belangrijke rol spelen. Sacreas wijst erop dat de verantwoording in de praktijk niet zozeer in de Kamer gebeurt, maar eerder in de media. De media hebben dus de facto de macht om het lot van een minister te bezegelen. Nochtans zijn zij, in tegenstelling tot het parlement, geen verantwoording verschuldigd voor de wijze waarop zij van deze macht gebruik maken.
 

Er bestaat momenteel nog geen deontologische code voor ministers en staatssecretarissen, noch op federaal niveau, noch op de andere bestuursniveaus. Het regeerakkoord van 1 december 2011 stelt wel een deontologische code voor ministers (en voor parlementsleden, (cf. pijler 'wetgevende macht') in het vooruitzicht. Daarnaast vermeldt het regeerakkoord dat de ministers de regering op de hoogte moeten brengen van elke potentiële situatie van belangenconflict waarin ze zich zouden bevinden.

 

De Vlaamse regering voorzag in 2007 in een deontologische code voor de personeelsleden van de kabinetten van de leden van de Vlaamse regering. Deze deontologische code sluit aan bij de deontologische code voor de Vlaamse volksvertegenwoordigers, bij de ministeriële deontologie voor de leden van de Vlaamse regering, alsook bij de deontologische code voor de personeelsleden van de Vlaamse administratie. Toegepast op de specifieke ondersteunende rol die de kabinetsleden bekleden, geven deze gedragsregels invulling aan o.a.: spreekrecht, spreekplicht en open communicatie; eerlijkheid en zuinig beheer van middelen; correctheid en respect; integere en transparante relaties met maatschappelijke actoren, parlement en administratie.

 

Voor zover de onderzoekers hebben kunnen nagaan is er in het Waalse gewest, de Franse gemeenschap of het Brussels hoofdstedelijk gewest geen deontologische code voor de kabinetsmedewerkers.

 

Wat klokkenluidersregelingen betreft, kan vastgesteld worden dat op federaal niveau elke rechtsbescherming voor klokkenluiders ontbreekt. Op 30 juni 2006 werd op de ministerraad wel principieel beslist om een klokkenluidersregeling in te voeren in antwoord op OESO- aanbevelingen, maar deze beslissing werd tot op heden nog niet uitgevoerd. In 2010 werd op federaal niveau een wetsvoorstel ingediend om klokkenluiden wettelijk vast te leggen, maar dit ligt nog voor ter discussie.

 

De kabinetsmedewerkers zijn, met uitzondering van de kabinetsdirecteur en de adjunct- kabinetsdirecteur, niet verplicht een lijst met hun mandaten, ambten en beroepen bij het Rekenhof in te dienen. Zij moeten wel een vermogensaangifte indienen (cf. supra pijler 'wetgevende macht').

 

Wat integriteit in de praktijk betreft, kan verwezen worden naar de vele (integriteits)problemen die vaak toegeschreven worden aan kabinetten: cliëntelisme, politieke benoemingen, belangenconflicten (bv. bij kabinetsmedewerkers die nauw verbonden zijn met organisaties uit het middenveld), etc. Hard cijfermateriaal over integriteitproblemen in het algemeen en corruptie in het bijzonder is er niet. Het is hierdoor moeilijk om na te gaan in welke mate al deze problemen zich op dit moment (nog) in de praktijk voordoen, maar het is wel duidelijk dat de mechanismen om ze te voorkomen (deontologische code, interne controle en audit, integriteitstrainingen, regelingen inzake belangenvermenging) zwak of vaak zelfs afwezig zijn.

 

Het is ook goed in te gaan op ambtelijk-politieke verhoudingen in wat bredere zin. Ambtenaren kunnen op basis van meerdere criteria aangesteld en gepromoveerd worden. Wanneer dit gebeurt op basis van hun expertise en bekwaamheid, dan spreekt men van een merit-systeem. In een gepolitiseerd systeem worden ambtenaren daarentegen om politieke redenen aangeworven en bevorderd. Matheson rangschikt België als een hybride gepolitiseerd model. In tegenstelling tot landen als Zweden en de Verenigde Staten worden de ambtelijke toprangen immers niet alleen op basis van politieke criteria ingevuld, aangezien er enkele objectieve procedures en transparante criteria werden ingesteld (volgens het mandaatsysteem, cf. infra pijler 'publieke sector'). Maar het is wel zo dat deze objectivering nog voldoende ruimte laat voor politieke benoemingen. Dat benoemingen nog steeds deels politiek gebeuren en/of dat topambtenaren niet a-politiek zijn, wordt door diverse auteurs vastgesteld. Op federaal niveau stelde Pelgrims op basis van analyses van assessment- en aanstellingsresultaten vast dat kandidaten met kabinetservaring steevast beter scoorden op assessments en dat de helft van de aangestelde voorzitters op een ministerieel kabinet gewerkt had in één van zijn drie laatste werkervaringen. Vancoppenolle stelde in zijn onderzoek vast dat 78,7% van de bevraagde Vlaamse topambtenaren een stabiele partijvoorkeur had en dat 47% onder hen zelfs lid was van een politieke partij op het moment van zijn onderzoek. Dit wil op zich uiteraard niet zeggen dat deze topambtenaren niet over de nodige competenties en expertise zouden beschikken of zelfs niet dat zij zich uitgesproken partijpolitiek zouden opstellen, maar het blijft wel een belangrijke vaststelling. Vancoppenolle stelt zich immers de vraag of een topambtenaar in staat is om zijn ideologische ingesteldheid, kabinetsverleden en/of politieke standpunten volledig weg te cijferen in zijn/haar dagelijkse werk en contacten. En zelfs indien de bedoelde ambtenaren er perfect in zouden slagen om een neutrale lijn aan te houden in hun werk, dan blijft het de vraag of dit voldoende vertrouwenwekkend zal zijn voor een minister van een andere partij (cf. infra).

 

Daarnaast merkt Göransson op dat in de huidige procedure voor de aanstelling van de mandaathouders de minister op verschillende wijzen een invloed kan uitoefenen. Zo bepaalt hij de functiebeschrijving en het competentieprofiel en stelt hij de selectiecommissie samen. Nadat die commissie de kandidaten heeft gecategoriseerd, is het de minister die met de meest geschikte kandidaten een onderhoud heeft en onder hen de toekomstige mandaathouders selecteert. Göransson spreekt bovendien over een belangrijke vertrouwensbreuk inzake de benoeming van topambtenaren, wat onder meer wordt aangetoond door de vele procedures bij de Raad van State om aanstellingen aan te vechten.

De belangrijkste instrumenten waarover de uitvoerende macht beschikt om de publieke sector aan te sturen, zijn (1) beheersovereenkomsten, (2) managementplannen en (3) de begroting. De eerste twee instrumenten dienen aan de minister uit het betreffende beleidsdomein ter goedkeuring voorgelegd te worden. Op federaal niveau gelden beheersovereenkomsten enkel voor de parastatalen, met uitzondering van de FOD P&O. Managementplannen worden opgemaakt door individuele topambtenaren. De vaststelling is evenwel dat de verantwoordelijke minister soms te weinig aandacht besteedt aan het overleg met topambtenaren inzake de managementplannen, aangezien deze vaak gezien worden als een noodzakelijke formaliteit van de administratie. Dat is anders voor beheersovereenkomsten, waarover wel wordt onderhandeld. Ten slotte heeft de uitvoerende macht de bevoegdheid om de begroting te ontwerpen, evenwel mits goedkeuring van het parlement.

 

Wat de politiek-ambtelijke verhoudingen in het algemeen en de dagelijkse samenwerking tussen ministers en topambtenaren in het bijzonder betreft, blijft er een kloof bestaan tussen politiek en administratie. Dit is o.m. te wijten aan het feit dat ministers in eerste instantie terugvallen op hun kabinet, in plaats van op de administratie. Als zij nood hebben aan bepaalde technische ondersteuning, wenden zij zich tot het middenkader in de administratie, eerder dan tot het topkader binnen de administratie. Aanhangers van partijen die lange tijd in de regering zaten, zijn oververtegenwoordigd en aanhangers van oppositiepartijen ondervertegenwoordigd zijn in de administratie. Volgens Pelgrims leidt dit tot wantrouwen bij de minister die vreest voor tegenwerkingen en vertragingen vanwege de administratie. Het wantrouwen wordt daarnaast ook ingegeven door de verschillen in termijn waarop de actoren in functie zijn. Doordat ambtenaren permanent aanwezig zijn, kunnen zij zich beter documenteren en informeren dan de tijdelijke ministers.

De politieke interesse op federaal niveau in een actief integriteitsbeleid (en dus anti- corruptiebeleid) voor de administratie is bijzonder beperkt. De initiatieven inzake integriteit die binnen de publieke sector de voorbije jaren werden genomen, zoals bijvoorbeeld de oprichting van het Bureau van Ambtelijke Ethiek en Deontologie, werden vooral genomen op suggestie van de administratie of onder druk van internationale verdragen. In het regeerakkoord van 1 december 2011 is evenmin expliciet sprake van corruptiebestrijding op nationaal vlak.

 

Opmerkelijk is evenwel de aandacht die wordt besteed aan de aanpak van sociale fraude, door de aanstelling van een staatssecretaris voor de coördinatie van sociale fraudebestrijding onder de vorige regering. Deze werd toegevoegd aan zowel de eerste minister als aan de minister van Justitie en had als belangrijkste taken om de eenvormige toepassing van sociale en fiscale wetgeving na te gaan en om de strijd tegen fiscale en sociale fraude beter te coördineren.

 

Om de vier jaar wordt in België een nationaal veiligheidsplan opgesteld door de ministers van Binnenlandse Zaken en Justitie. Hierin wordt het veiligheidsbeleid uitgestippeld. In dat plan worden een aantal prioriteiten gesteld. Corruptie is een prioriteit in het nationaal veiligheidsplan 2008-2011.


Dit verslag spitst zich toe op het Belgisch rechtssysteem, inclusief rechters, magistraten en leden van het openbaar ministerie. Wat in dit verslag opvalt, is dat in elke dimensie pijnpunten te vinden zijn die wijzen op structurele moeilijkheden. Uit de analyse blijkt dat de rechterlijke orde een versnipperd systeem is, wat de transparantie en het afleggen van rekenschap sterk hindert. Vaak komt het voor dat bestaande praktijken sterk verschillen van kanton tot kanton en van arrondissement tot arrondissement. De efficiënte aanwending van personeels- en financiële middelen wordt sterk bemoeilijkt door een gebrek aan beheerscontrole op het niveau van de rechtbanken, hoven en parketten. Een ander voorbeeld is de ontwikkeling van verschillende informaticasystemen die men nu probeert te remediëren. Ook is er een versnippering op het gebied van evaluatiesystemen, tucht, klachtenbehandeling en benoeming. De centrale rol van de korpschef en het gebrek aan uniforme regelingen zorgen ervoor dat opnieuw sterke verschillen in de aanpak van elk van deze thema's aanwezig zijn. Dit alles leidt tot een weinig transparant systeem en het hoeft dan ook niet te verbazen dat ook wat transparantie en communicatie betreft, het voor de burger door dezelfde sterke versnippering heel moeilijk is om zich gemakkelijk over de rechterlijke orde te laten informeren.

 

Rechterlijke macht 
 
 
 


België is onderverdeeld in vijf grote rechtsgebieden die elk een hof van beroep en arbeidshof hebben: Brussel, Luik, Bergen, Gent en Antwerpen. Deze rechtsgebieden zijn onderverdeeld in 27 gerechtelijke arrondissementen die elk een rechtbank van eerste aanleg hebben. Naast deze 27 rechtbanken van eerste aanleg zijn er ook 21 arbeidsrechtbanken, 23 rechtbanken van koophandel en 32 politierechtbanken. De gerechtelijke arrondissementen zijn op hun

beurt onderverdeeld in 187 gerechtelijke kantons met elk een vredegerecht. Elk van de tien provincies en het administratief arrondissement Brussel-Hoofdstad hebben een hof van assisen. Ten slotte bestaat er een hoogste gerechtshof, het Hof van Cassatie. Elk hof en elke rechtbank is bevoegd voor een bepaald deel van het grondgebied en voor bepaalde takken van het recht: sociaal, handels-, burgerlijk en strafrecht. De rechtbankkeuze wordt bepaald door de aard en ernst van het feit, de aard van het geschil en de grootte van het bedrag dat met het geschil gepaard gaat. Een rechtszaak wordt ingeleid voor een rechtbank. Men kan binnen een bepaalde termijn in beroep gaan tegen een vonnis van een rechtbank bij een hof van beroep.

 

De rechters (rechtbanken) en raadsheren (hoven) die in België de 'zetelende magistratuur' worden genoemd omdat ze zittend recht spreken tijdens de rechtszitting, worden in bepaalde rechtbanken en hoven in hun taken ondersteund door referendarissen die de stukken en de zitting voorbereiden. Ieder hof en rechtbank beschikt ook over een griffie. Dit is het secretariaat van de rechtbank dat instaat voor alle administratie en communicatie inzake rechtszaken. Naast de 'zetelende magistratuur' bestaat in België ook een 'staande magistratuur': magistraten die leden zijn van het openbaar ministerie of ook het parket genoemd. Deze magistraten voeren staande het woord tijdens rechtszittingen en zijn verantwoordelijk voor het opsporen en vervolgen van daders van misdrijven en dit binnen het rechtsgebied van de rechtbanken of hoven waarbij het openbaar ministerie is aangesteld. Het openbaar ministerie is een hiërarchisch korps dat onder de leiding staat van het college van de procureurs-generaal dat op zijn beurt onder het gezag staat van de minister van Justitie. De magistraten van het openbaar ministerie nemen dus een bijzondere positie in omdat ze zowel deel uitmaken van de rechterlijke als van de uitvoerende macht. Om translokale en transnationale criminaliteit efficiënt te kunnen aanpakken, werd in 1998 een federaal parket opgericht dat bevoegd is voor heel België. Naast deze beroepsmagistraten, kent het Belgisch rechtssysteem ook lekenrechters. De meest bekende zijn de juryleden bij assisenzakken, maar ook in de rechtbanken van koophandel en de arbeidsrechtbanken staan lekenrechters de beroepsmagistraat bij.

 
Deze cijfers over de gerechtelijke organisatie zijn gebaseerd op het bijvoegsel van het Gerechtelijk Wetboek van 10 oktober 1967. In praktijk echter zijn er meer rechtbanken en hoven die zittingen houden, maar blijven het aantal gerechtsgebieden wel gelijk. De Koning kan immers bijkomende afdelingen en zetels inrichten om grote rechtsgebieden te verdelen in kleinere. Zo zijn er bijvoorbeeld 9 arbeidshoven die volwaardig zetelen (2 afdelingen in Gent, 2 in Antwerpen en 3 in Luik) en 229 vredegerechten. Zie S. DE CLERCK, Het Gerechtelijk landschap. Naar een nieuwe architectuur voor Justitie. Oriëntatienota, Brussel, Federale Overheidsdienst Justitie, 2009, 23.

In tegenstelling tot de andere hoven, is het hof van assisen geen permanent gerecht. Het wordt samengesteld telkens wanneer beschuldigden naar het assisenhof worden verwezen.

Het Hof van Cassatie beperkt zich tot de controle van de wettelijkheid van de rechterlijke beslissing en spreekt zich niet over de feiten. Zie C. VAN DEN WYNGAERT, Strafrecht, Strafprocesrecht & Internationaal Strafrecht: in hoofdlijnen, Antwerpen/Apeldoorn, Maklu, 2006, 593. Cassatieberoep is enkel mogelijk tegen beslissingen waartegen geen beroep meer kan worden ingesteld.

Art 137 Ger.W. Een magistraat van het openbaar ministerie die als korpschef is aangesteld bij een rechtbank wordt procureur des Konings genoemd; de magistraat die bij een hof van beroep is  aangesteld of het Hof van Cassatie, wordt een procureur-generaal genoemd. Bij de arbeidsrechtbank heet het parket het arbeidsauditoraat en op het niveau van het arbeidshof heet dit het auditoraat- generaal. Deze procureurs worden bijgestaan door substituten en het geheel wordt ondersteund door een parketsecretariaat.

Op het einde van de jaren negentig werden bij wet twee nieuwe instellingen gecreëerd: de Hoge Raad voor Justitie en de Adviesraad voor de Magistratuur. De Hoge Raad voor Justitie is bevoegd voor de aanwerving en bevordering van magistraten en controleert de werking van het gerecht. De rechterlijke macht is echter niet onderworpen aan de Hoge Raad. De Adviesraad houdt zich bezig met het statuut en de rechten van de magistraten en hun werkomstandigheden.


De wedden van de magistraten worden niet door de regering vastgesteld, maar zijn bij wet geregeld. Het is, met andere woorden aan de wetgevende (Kamer en Senaat) en niet aan de uitvoerende macht om de hoogte van de wedden vast te stellen. Het niveau van de wedden van de magistratuur en de premies die erboven op kunnen komen, zijn terug te vinden in het Gerechtelijk Wetboek (Ger. W.).

 

In 1999 werd bij wet de Adviesraad voor de Magistratuur opgericht om een sociale dialoog met de magistratuur mogelijk te maken. Magistraten van de rechterlijke orde zijn uitgesloten van de Wet tot regeling van de betrekkingen tussen de overheid en de vakbonden van haar personeel van 1974. Het is de taak van de Adviesraad om adviezen te geven over het statuut, de rechten en de werkomstandigheden van de leden van de rechterlijke orde. De Adviesraad van de Magistratuur bracht in 2009 een advies uit betreffende jaarlijkse vakantie, verlof en arbeidstijdregeling, maar dit werd nog niet in wet omgezet.


 

De middelen voor de rechterlijke orde maakten in 2010 47,3% uit van het totale budget van de Federale Overheidsdienst (FOD) Justitie, ofwel 822.822.000 euro. Van die 47.3% werd 74.98% besteed aan personeelsmiddelen, 14.11% aan gerechtskosten en 10.91% aan materiële middelen zoals computers. De analyse van de beschikbare middelen voor de rechterlijke orde richt zich op twee facetten: de middelen voor het personeel en de middelen waarmee dit personeel moet werken.

 

Magistraten worden goed verloond: een beginnend rechter heeft een bruto maandinkomen van 4.899,88 euro. Het gemiddelde bruto maandinkomen van een Belgische werknemer bedraagt 2.936 euro. Het administratief personeel, parketjuristen en referendarissen verdienen 2.513 bruto per maand, een griffier verdient 2.230 bruto per maand. Het is geweten dat het zou voorvallen dat enkelingen onder het administratief personeel wat zouden bijklussen in het weekend zonder dit aan te geven. Dit zou deze personeelsleden in een kwetsbare situatie kunnen plaatsen.

 

Binnen de rechterlijke orde werkt men met een vast kader van magistraten. Dit kader krijgt echter af te rekenen met een aantal uitdagingen. Zo raken vacatures, zoals bij het openbaar ministerie, niet gemakkelijk ingevuld. Hoewel de minister van Justitie uit besparingsoverwegingen, de beslissing nam om de vervanging van het personeel en magistraten te vertragen, blijken echter ook te weinig kandidaten te zijn voor bepaalde functies. Binnen de bestaande bezetting is het voor het administratief personeel, maar niet voor magistraten, mogelijk om deeltijds te werken en kampt men met langdurige afwezigheden waardoor men beroep moet doen op toegevoegde en plaatsvervangende magistraten. Deze laatste zijn advocaten die op korte termijn magistraten kunnen vervangen, maar de praktijk leert dat die mensen vaak blijven functioneren. Een tweede uitdaging is de leeftijdspiramide. Meer dan de helft van de magistraten is ouder dan 50 jaar. De gemiddelde pensioenleeftijd is 62 jaar en 8 maanden.  De vraag stelt zich hoe men niet alleen deze nakende kloof zal opvangen, maar ook hoe de expertise gevaloriseerd zal kunnen blijven binnen de organisatie. Een derde uitdaging is het aanwerven van gekwalificeerd gerechtspersoneel. In 2010 daalden de middelen toegekend voor het gerechtspersoneel met 1,16% ten opzichte van 2009. Bovendien slagen weinig kandidaten in de examens die uitgeschreven worden en blijken functies als parketjurist
vooral inloopfuncties te zijn.


De middelen waarmee het personeel moet werken zijn eerder beperkt. De rechterlijke orde is vaak gehuisvest in weliswaar historisch waardevolle, maar verouderde gebouwen. Soms zouden magistraten zelfs geen volwaardig bureau hebben. Bovendien is na de ontsnapping van drie gedetineerden in 2009 en het molotovcocktailincident in 2011 gebleken dat de veiligheid van de gerechtsgebouwen verbeterd moet worden. Het beheer van deze gebouwen behoort echter tot de verantwoordelijkheid van de Regie der Gebouwen, die niet tot de FOD Justitie behoort. Hoewel geïnvesteerd wordt in modern computermateriaal en in informatiesystemen, komt de informatisering van de rechterlijke orde traag op gang.

 

De efficiënte aanwending van de middelen wordt sterk gehinderd door een ontransparante organisatie en informatiseringmoeilijkheden. Het falen van het Phenix-project dat de 13 los van elkaar werkende informaticasystemen moest vervangen, vertraagde de informatisering van de rechterlijke orde aanzienlijk. De bestaande systemen werden grotendeels gerealiseerd door magistraten en medewerkers van de rechterlijke orde zelf. De systeembeheerders zijn met andere woorden veelal geen opgeleide informatici.

 

De rechterlijke macht beschikt niet over een begrotingsautonomie. Voor werkingsmiddelen zijn de magistraten afhankelijk van de FOD Justitie. Aankopen kunnen enkel op factuur die doorgestuurd wordt naar de FOD, waar de factuur soms blijft liggen met betalingsachterstand tot gevolg. Het gebrek aan begrotingsautonomie vertraagt het intern functioneren. Hoewel er een sterke roep is naar het decentraliseren van het budgetbeheer, bestaan er weinig of geen controlemechanismen binnen de rechtbanken en hoven om het budget op te volgen.

 

Het is moeilijk een inschatting te maken van het beschikbare budget voor de rechterlijke orde, als er geen duidelijk zicht is op de noden. In tegenstelling tot het openbaar ministerie dat zich kan laten vertegenwoordigen door het college van procureurs-generaal, bestaat er op het niveau van de zetelende magistratuur geen dergelijk orgaan. Dit bemoeilijk een gecoördineerde regie van de middelen. Noch op het niveau van de FOD Justitie, noch op het niveau van de minister of binnen de rechterlijke orde, zijn er volgens de voorzitter van de HRJ voldoende instrumenten beschikbaar om een efficiënte middelenaanwending te realiseren.

 

In 2007 werd het Instituut voor de gerechtelijke opleiding (IGO), opgericht dat de bevoegdheid kreeg om de beroepsopleidingen voor magistraten en gerechtspersoneel te organiseren. Hoewel de investeringen in de opleiding sterk gestegen zijn, stelt men zich de vraag of die investeringen tegemoet komen aan de noden van magistraten en gerechtspersoneel. Ondanks de stijgende uitgaven, blijft het opleidingsbudget bovendien ruim onder het minimumbudget dat de overheid oplegt aan alle werkgevers van de privésector en de overheidssector.


 

De Belgische Grondwet (G.W.) garandeert de onafhankelijkheid van de rechterlijke macht. De onafhankelijkheid van de magistraten wordt gewaarborgd door de artikelen 152, 154 en 155 G.W., die bepalen dat rechters (1) benoemd zijn voor het leven; (2) onafzetbaar zijn; (3) zonder hun toestemming niet kunnen worden overgeplaatst; (4) een wedde genieten die door de wet is vastgesteld; en (5) geen bezoldigd ambt van de regering mogen aanvaarden in combinatie met hun rechterlijke opdracht. Het Hof van Cassatie is door artikel 147 G.W. verankerd in de Grondwet. De Grondwet kan slechts gewijzigd worden met een tweederde meerderheid in het parlement waarbij tweederden van de leden van de assemblees aanwezig zijn. Met andere woorden, het is niet zo eenvoudig om aan deze verworvenheden te raken.

 

In artikel 151 G.W. wordt een onderscheid gemaakt tussen rechters en leden van het openbaar ministerie. Rechters zijn onafhankelijk in de uitoefening van hun rechtsprekende bevoegdheden. Het openbaar ministerie is onafhankelijk in de individuele opsporing en vervolging, maar dient wel de door de minister van justitie opgestelde richtlijnen van het strafrechtelijk beleid, inclusief die van het opsporings- en vervolgingsbeleid, te volgen. Artikel 143ter Ger.W., bepaalt dat de minister voor deze richtlijnen het advies van het college van procureurs-generaal nodig heeft. Dit advies is echter niet bindend. Het college staat onder het gezag van de minister van Justitie. Parketmagistraten maken deel uit van een hiërarchisch korps, worden door de koning (dus de regering) benoemd en afgezet en zijn verplaatsbaar. Parketmagistraten moeten bevelen van hun korpsoverste opvolgen en motiveren hun beslissingen aan hun hiërarchisch overste. De minister van justitie kan ook een vervolging bevelen, maar kan geen vervolging verbieden. Door deze hiërarchische band is de onafhankelijkheid van het openbaar ministerie eerder relatief.

 

Zowel de zetelende als de staande magistratuur wordt door de koning (dus de minister van Justitie) benoemd op voordracht van de Benoemings- en aanwijzingscommissie van de HRJ. De HRJ werd in 1999 onder andere opgericht om de benoemingen en bevorderingen van magistraten, die voorheen toekwamen aan de uitvoerende macht, objectiever te laten verlopen. Binnen de HRJ bestaan een Nederlandstalig en Franstalig college. De benoemingscommissies bestaan uit 14 leden, paritair samengesteld uit magistraten en niet- magistraten. Om tot magistraat te worden benoemd dient men te voldoen aan bepaalde formele criteria en dient men te slagen voor een examen. Vervolgens wordt een benoemingsdossier aangelegd waarbij het advies wordt gevraagd aan personen en instanties uit de huidige werkomgeving van de kandidaat: de korpschef waar de benoeming plaatsvindt, de korpschef waar de kandidaat werkt en een vertegenwoordiger van de balie. Het huidige benoemingssysteem voorziet  enkel in ruime functieomschrijvingen voor korpschefs met onduidelijke wervingscriteria waardoor deze dus heel vrij kunnen ingevuld worden. Er werd wel vooruitgang geboekt met het ontwerpen van standaardprofielen voor de afweging van de geschiktheid en bekwaamheid van kandidaten voor de korpschefs. Echter voor basisbenoemingen en instapfuncties blijft de beoordeling volledig vrij.

 
 

De HRJ wordt een gebrek aan openheid en transparantie verweten. Naast de hierboven vermelde vaagheid van de functieomschrijvingen, bestaat kritiek op de wijze waarop de HRJ een kandidaat voordraagt. Zo wordt de HRJ verweten geen echte vergelijking door te voeren, bepaalde vergelijkingselementen te verwaarlozen of te negeren, in het bijzonder die elementen die ongunstig zouden zijn voor de door de HRJ voorgedragen kandidaat, extra toegangsvoorwaarden op te stellen en haar toevlucht te nemen tot veronderstellingen, stijlclausules en onkritische adviezen. Anderen stellen daarentegen dat het niet eenvoudig is om een politieke benoeming door een selectiecomité van 14 mensen te krijgen.

 

Daarnaast spelen de adviezen van de korpschef en de stafhouder een belangrijke rol. Naar verluidt zouden een aantal mensen altijd gunstig advies geven, zelfs om van een 'lastig' persoon verlost te zijn. Maar, opvallend, zelfs personen met een minder goed of zelfs negatief advies worden voorgedragen. Zo was er het voorbeeld van een korpschef die in een advies schreef dat een bepaalde persoon een zeer goede kennis had van een zekere materie. Maar die persoon had nooit op die materie gewerkt en gaf dit ook toe. Dit werd in een advies doorgegeven aan de HRJ die dit negatief advies negeerde en enkel rekening hield met het advies van de korpschef. Men hoort opnieuw dat er afspraken worden gemaakt binnen het selectiecomité. Ook komt het voor dat, ondanks een tuchtonderzoek waarvan de HRJ op de hoogte was en een negatief advies van de voorzitter van het hof van beroep, iemand door de HRJ wordt voorgedragen als voorzitter van een rechtbank van koophandel.

 

De lekenrechters in handels- en sociale zaken verdienen ook enige aandacht. Deze rechters hoeven geen juristen te zijn en worden gekozen uit het bedrijfsleven of de syndicale wereld en blijven daar vaak hun functie voortzetten. Zij dienen de rechters bij te staan met praktische kennis uit de economie (handelsrechtbanken) en de arbeidsverhoudingen
(arbeidsrechtbanken/hoven). De kandidaten worden voorgedragen door de verschillende representatieve organisaties en worden voor 5 jaar (eenmaal verlengbaar) benoemd. Naar aanleiding van problemen in de Brusselse rechtbank van koophandel werden deze rechtbanken door de HRJ doorgelicht. Hieruit zou blijken dat naast de selectie, de controle op en de cumuls van de lekenrechters een probleem zou zijn. Uit de studie blijkt verder dat de rechtbanken van koophandel niet op de hoogte zijn van de mandaten van hun lekenrechters in de privésector en moeten in het overgrote deel van de rechtbaken deze rechters niemand op de hoogte brengen indien ze nieuwe privémandaten aannemen. Deze informatie zou
echter bijdragen tot een betere controle op mogelijke belangenvermenging. Tot voor kort bestond geen model-curriculum vitae voor rechters in handelszaken en in sociale zaken. In een ressortelijke omzendbrief van 17 maart 2011 werd echter een volledig nieuwe adviesprocedure uitgewerkt die ook in andere ambtsgebieden zal worden gebruikt. Daarin is voorzien in een model-curriculum waarop ook alle nevenfuncties en beroepsgegevens van de kandidaat-rechter staan.

 

Beide respondenten geven aan dat de magistratuur in alle onafhankelijkheid kan functioneren. De onafhankelijkheid tijdens het beoordelen wordt wel bemoeilijkt door de druk van de publieke opinie en de druk van de media. Er zijn ook andere voorbeelden die de schijn van beïnvloeding hebben gewekt zoals een brief van de voormalige voorzitster van de Senaat gericht aan een raadsheer van het Hof van Beroep te Luik tijdens de beraadslagingen in een familiezaak en tijdens de deliberaties van het Brussels Hof van Beroep in de Fortis-zaak.

 

De Fortis-zaak leidde tot het ontslag van de premier en de minister van justitie in 2008. Dit was het gevolg van vermeende inbreuken op de scheiding der machten. Het kabinet van de premier zou druk uitgeoefend hebben op een beslissing van het hof van beroep te Brussel. In januari 2009 werd een parlementaire onderzoekscommissie opgericht die oordeelde dat de contacten tussen leden van de ministeriële kabinetten en het parket van Brussel het principe van de scheiding der machten in gevaar hebben gebracht. De inmenging van de uitvoerende macht in de organisatie en het toezicht op het goede verloop van de rechtspleging zou de onafhankelijkheid van de rechterlijke macht in gevaar kunnen brengen. De detachering van parketmagistraten naar de kabinetten, zo oordeelde de commissie, kan problematisch zijn doordat informele contactkanalen kunnen ontstaan. Het detacheren van leden van het openbaar ministerie naar de kabinetten, gebeurt regelmatig. Momenteel bestaat geen apart statuur voor de gedetacheerde magistraat wat het moeilijk maaktbelangenconflicten correct te beheren. 

 

Inzake transparantie van het functioneren van de rechterlijke orde dient een onderscheid te worden gemaakt tussen de FOD Justitie en de rechterlijke orde. De wet van 11 april 1994 betreffende de openbaarheid van bestuur (cf. infra pijler 'publieke sector') is wel van toepassing op de FOD Justitie, maar niet op de rechterlijke macht. Hierdoor dient de FOD het publiek te informeren over haar optreden. De rechtbanken en hoven dienen volgens Art. 340 Ger. W. ieder jaar tegen een bepaalde datum een werkingsverslag op te stellen aan de minister van justitie waarin vermelding wordt gemaakt van de logistieke middelen, de organisatie, de evolutie van de personeelsformaties en -bezetting, de statistieken, de overlegstructuren, de evolutie van de hangende zaken, de evolutie van de werklast, de evolutie van de gerechtelijke achterstand en de achterstand in het beraad. Dit verslag is enkel ten behoeve van de minister van justitie.

 

Over de wijze waarop de rechterlijke macht tot haar beslissingen komt stelt artikel 148 G.W. dat een rechtbank achter gesloten deuren zitting kan houden wanneer de openbaarheid gevaar oplevert voor de openbare orde of de goede zeden, maar dat elk vonnis in openbare terechtzitting wordt uitgesproken.

 

Volgens het Wetboek van Strafvordering is het parket de hoofdverantwoordelijke voor mededelingen over strafonderzoeken en kan het in bepaalde omstandigheden zijn communicatiebevoegdheid wel grotendeels overdragen aan de politie. Wanneer een gerechtelijk onderzoek is ingesteld, moet het openbaar ministerie de toestemming van de onderzoeksrechter krijgen. Online is een lijst van parketwoordvoerders terug te vinden. Het Wetboek van Strafvordering (Sv.) bepaalt dat het parket of de politie (indien die daartoe gemachtigd is) aan de pers informatie kan verstrekken over strafonderzoeken indien het openbaar belang het vereist. De woordvoerder ziet daarbij toe op de inachtneming van het vermoeden van onschuld, van de rechten van verdediging van de verdachte of inverdenkinggestelde, het slachtoffer en derden, het privéleven en de waardigheid van personen. Voor zover als mogelijk wordt de identiteit van de in het dossier genoemde personen niet vrijgegeven.

 

Gerechtelijke omzendbrieven herinneren er de magistraten geregeld aan dat ze, buiten hun in openbare zitting uitgesproken vorderingen (voor de parketmagistraten) of vonnissen of arresten (voor de rechters), niet mogen communiceren met de bevolking. Magistraten hebben een plicht tot terughoudendheid en discretie. Dit moet hun onafhankelijkheid vrijwaren en elk vermoeden van partijdigheid voorkomen. Magistraten die willen deelnemen aan een debat over een onderwerp van algemene aard moeten daarvoor de toestemming van hun korpschef vragen. Het beroepsgeheim is van toepassing op de verklaringen die iemand aflegt aan een opgelegde vertrouwenspersoon (zoals een magistraat) of een vrij gekozen vertrouwenspersoon (zoals een arts). Ook de ontdekkingen, conclusies en alle informatie waarover de vertrouwenspersoon beschikt vanuit zijn beroep, functie of opdracht, vallen onder het beroepsgeheim. Wie toch ongeoorloofde mededelingen doet aan een journalist (of een andere burger), maakt zich schuldig aan een schending van het beroepsgeheim. Nog andere gerechtelijke functionarissen zijn door een beroepsgeheim gebonden: griffiers, parketsecretarissen, gerechtsdeurwaarders, gevangenispersoneel en proeftijdassistenten. De rechterlijke macht is als enige van de drie machten niet verplicht een lijst van mandaten, ambten, beroepen en vermogensaangifte in te dienen. Magistraten mogen niet actief zijn in bedrijven, maar wel in vzw's. Daarnaast zijn ongeveer 700 beroepsmagistraten actief in tal van commissies. Benoemingen van magistraten van de rechterlijke orde worden bekend gemaakt via het Belgisch Staatsblad.

 

 

In de Justitiebarometer van 2010, gebaseerd op een representatieve steekproef van 3.237 inwoners van België, gaat 73% eerder niet akkoord tot helemaal niet akkoord met de volgende stelling: "Justitie geeft voldoende informatie over haar werking".

Nochtans publiceert de FOD Justitie regelmatig documenten die de burger informeren over de werking en organisatie van de rechterlijke orde en publiceert ze jaarlijks een werkingsverslag. Het Vast Bureau Statistiek en Werklastmeting dat onder het College van procureurs-generaal valt, publiceert jaarlijks statistieken van de hoven rechtbanken die terug te vinden zijn op haar website. Volgens Erdman en de Leval zouden deze publicaties echter onvoldoende gekend of verdeeld zijn. Naast deze publicaties geven de justitiehuizen, de inlichtingenkantoren van hoven en rechtbanken, de balie, het eerstelijnspersoneel van de griffies, van de parketten en van andere diensten (bureau voor rechtsbijstand, OCMW,...) precieze inlichtingen aan de burger. Erdman en de Leval stellen echter dat deze organisaties geen afdoende netwerk creëren en bovendien een grote diversiteit brengen waardoor de burger niet altijd de gezochte informatie vindt.

 

De verschillende organen binnen de rechterlijke orde zoals de Hoge Raad voor de Justitie en de Adviesraad van de Magistratuur beschikken over een website waarmee ze het publiek informeren over hun werking en activiteiten. Op de website van de Commissie voor de Modernisering van de Rechterlijke Orde kan het budget van de rechterlijke orde geraadpleegd worden. De FOD Justitie beschikt bovendien over een portaalsite waarop burgers terecht kunnen voor informatie over klachten, gerechtelijke adressen, statistieken, omzendbrieven en rechtspraak. Op die site staan ook een aantal links naar het Belgisch Staatsblad, Juridat en een aantal instellingen binnen de rechterlijke orde. Daarnaast beschikken de meeste rechtbanken en hoven over een website waarop de agenda van de zittingen te raadplegen is, hoe ze georganiseerd zijn en bijkomende informatie over procedures of instellingen die de burger verder kunnen helpen. Een overkoepelende website voor de magistratuur voor gans België bestaat vooralsnog niet. Het openbaar ministerie heeft recent (september 2011) een dergelijke website gelanceerd. Door deze versplintering en de verscheidenheid van organisaties die betrokken zijn bij het functioneren van de rechterlijke orde (FOD Justitie, Regie der Gebouwen, Hoge Raad voor de Justitie) is het niet eenvoudig om snel de juiste informatie terug te vinden.

 

Wat de beslissingen betreft die genomen worden door de rechterlijke orde, bestaat er een database, Juridat, die burgers kunnen raadplegen om geanonimiseerde rechtspraak terug te vinden. Belangrijke vonnissen en arresten zijn echter niet meteen na de uitspraak beschikbaar. Vonnissen en arresten zijn bovendien nog steeds moeilijk leesbaar en begrijpbaar. Volgens de Justitiebarometer, vindt 72% van de respondenten dat de juridische taal die gehanteerd wordt binnen de rechterlijke orde onduidelijk is.

 
"Hermetische taal is een taal van de macht". Informatie over het afzetten en benoemen van magistraten is moeilijk terug te vinden. Dergelijke informatie verschijnt in het Belgisch Staatsblad, maar het is meer waarschijnlijk dat het publiek informatie over afzettingen of schorsingen van magistraten zal vernemen in de pers. 
 


Volgens artikel 149 G.W. moeten vonnissen en arresten gemotiveerd zijn. Dit betekent dat rechters en raadsheren in hun beslissingen de feiten moeten vermelden, hoe deze feiten worden gekwalificeerd, welke rechtsregels van toepassing waren,… Indien de rechter of raadsheer nalaat een vonnis of arrest te motiveren, kan het vonnis verbroken worden door het Hof van Cassatie en worden doorverwezen naar een ander rechtscollege dat opnieuw over de grond van de zaak moet oordelen.

 

Als burger is het volgens artikel 410 Ger. W. mogelijk om een klacht in te dienen tegen magistraten van de rechterlijke orde. Deze klacht moet gericht zijn aan de tuchtoverheid waaronder de magistraat valt. Binnen de rechterlijke orde zijn echter heel wat tuchtoverheden. Voor de hoven van beroep bijvoorbeeld is de eerste voorzitter van het Hof van Cassatie bevoegd, voor de magistraten van de rechtbank in eerste aanleg is de voorzitter van die rechtbank bevoegd. Met andere woorden, er is geen centrale organisatie die bevoegd is voor het behandelen van klachten tegen magistraten. Voor klachten over de werking van de rechterlijke orde, bestaat wel een dergelijk orgaan, namelijk de Hoge Raad voor de Justitie (HRJ).

 

Ook wat betreft het opleggen van straffen, bestaat geen centraal orgaan. Opnieuw zijn verschillende tuchtoverheden bevoegd. Tuchtstraffen kunnen worden opgelegd aan diegenen die hun ambtsplichten verzuimen of door hun gedrag afbreuk doen aan de waardigheid van hun ambt. Dit kan gaan van een waarschuwing tot ontzetting uit het ambt. De tuchtprocedure wordt beschreven in de artikelen 417 tot 427 Ger. W. Wanneer een tuchtprocedure wordt opgestart, brengt de bevoegde overheid de minister van Justitie hiervan op de hoogte. Er bestaat een Nationale Tuchtraad die bevoegd is voor het onderzoeken van feiten die in aanmerking komen om te worden gestraft met een zware tuchtstraf en het uitbrengen van een niet bindend advies over de in dat geval op te leggen straf. Magistraten kunnen in beroep gaan tegen een tuchtstraf. Magistraten die misdrijven hebben gepleegd binnen of buiten hun ambt worden net als alle andere burgers in België vervolgd.

 

Volgens artikel 259nonies Ger.W. worden magistraten onderworpen aan een met reden omklede schriftelijke evaluatie. De evaluatie slaat op de wijze van ambtsuitoefening, met uitsluiting van de inhoud van een rechterlijke beslissing. Als de magistraat als onvoldoende wordt beoordeeld leidt dit gedurende zes maanden tot de inhouding van de laatste driejaarlijkse verhogingen, wordt hij/zij zesmaandelijks opnieuw geëvalueerd tot hij/zij de beoordeling 'goed' krijgt en de maatregelen gestopt worden.


 

Gezien het Hof van Cassatie een vonnis of arrest kan verbreken bij een gebrekkige of afwezige motivering, houden de rechters en raadsheren zich aan de formele motiveringsverplichting. Gezien de inhoud van de motivering, verwijzing naar de feiten, de kwalificatie van de feiten,… is het niet zeker of deze onmiddellijk door de rechtszoekende verstaan kan worden. Zoals aangegeven hierboven, vormt het jargon dat hierbij gehanteerd wordt vaak een probleem. In de Belgische Kamer van Volksvertegenwoordigers werd recent nog een initiatief genomen om rechtstaal begrijpelijker te maken.

 

De mogelijkheid om klachten in te dienen tegen magistraten of de werking van de rechterlijke orde wordt bemoeilijkt door de versnippering van instanties waarvan burgers menen dat ze enige bevoegdheid hebben. Hoewel het de bedoeling was om door middel van de oprichting van de HRJ de klachten te bundelen en de HRJ daarover te laten rapporteren aan het parlement, bleef de wetgever de verantwoordelijke van de dienst verantwoordelijk houden om de klachten met betrekking tot de werking van die dienst af te handelen. Er werd niet voorzien dat de verantwoordelijke de HRJ op de hoogte moest brengen over het bestaan of de afhandeling van de klacht. De HRJ is echter niet goed gekend door de mensen en heeft geen tuchtrechtelijke bevoegdheden. Het blijft voor de klager dus helemaal niet duidelijk wie ze moeten aanspreken. Ook is er geen uniforme klachtenregeling. De ene magistraat neemt de klachtenbehandeling ernstig, terwijl de andere dat niet doet. Bovendien kan men zich vragen stellen bij de onafhankelijkheid van de overheden die de klachten moeten beoordelen aangezien deze vaak nauw verbonden zijn met diegene tegen wie de klacht is gericht.

 

Hoewel de tuchtprocedure uitgebreid omschreven is, werkt ze niet. Het isinadequaat zowel op het vlak van de procedure als wat betreft de tuchtoverheid die door de wet wordt aangewezen. De grootste tekortkoming is dat het tuchtrecht vooral wordt uitgeoefend door de korpschef. Naast het feit dat deze persoon nauw samenwerkt met diegenen waarover hij een tuchtrechtelijke autoriteit heeft en daarom niet vlug geneigd zou zijn om een tuchtonderzoek in te stellen, is hij ook tegelijk diegene die in lichte gevallen het tuchtonderzoek beveelt, onderzoekt en de uiteindelijke beslissing neemt. Daarom raadde de Adviesraad van de Magistratuur aan om een volwaardige tuchtrechtbank te installeren waarbij voldoende afstand wordt bewaard tussen de tuchtrechtbank en de aangeklaagde persoon. Er werden daartoe door ontslagnemend minister van Justitie De Clerck reeds een aantal initiatieven genomen, maar op het moment van dit schrijven werd nog niets concreet gerealiseerd.
 
 

Ook bij de evaluaties van de magistraten speelt de korpschef een belangrijke rol. Hij is diegene die daartoe het initiatief neemt. Of een evaluatie degelijk gebeurt, hangt opnieuw af van de korpschef.



 

De controle op de rechterlijke macht is in handen van verschillende organen.
Er kan een onderscheid gemaakt worden tussen de interne controle die in de artikelen 398 tot 403 Ger. W. vervat zitten, waarin de hiërarchie en toezicht is georganiseerd, en de externe controle die wordt uitgeoefend door het openbaar ministerie. Het openbaar ministerie ziet toe op de goede rechtsbedeling, en staat op haar beurt onder het tuchtrechtelijk toezicht van de minister van Justitie. Daarnaast oefent de HRJ een controle uit op de algemene werking van de rechterlijke orde, gebaseerd op de jaarverslagen van de gerechtelijke autoriteiten, de Justitiebarometer, de klachten van burgers en via specifieke controlemiddelen: de externe audit en het bijzonder onderzoek. Het doel van dit algemeen toezicht is de korpschefs te responsabiliseren en de wetgeving te optimaliseren.

 

Om de integriteit van de magistraten te vrijwaren, verbiedt artikel 155 G.W. hen een door een regering bezoldigde ambt te aanvaarden. Zo zijn ambten van de rechterlijke orde onverenigbaar met de uitoefening van een bij verkiezing verleend openbaar mandaat, met enige bezoldigde openbare functie of openbaar ambt van politieke of administratieve aard, met het ambt van notaris of van gerechtsdeurwaarder, met het beroep van advocaat, met de militaire stand en met de geestelijke stand. De ambten zijn, wanneer ze worden uitgeoefend in een arbeidsgerecht, ook onverenigbaar met ieder ambt in een representatieve organisatie van werknemers, zelfstandigen of werkgevers of in een instelling die deelneemt aan de uitvoering van de wetgeving inzake maatschappelijke zekerheid. Uitzonderingen worden bepaald in Art. 294 Ger. W. Zo kunnen magistraten wel het ambt van hoogleraar of leraar, docent, assistent in een onderwijsinrichting of lid van een examencommissie uitoefenen en mits toestemming van de koning deel uitmaken van een commissie, een raad of comité van advies of, krachtens een bijzondere opdracht, aan het beheer of het toezicht op een openbare instelling, voor zoveel het aantal bezoldigde opdrachten of ambten beperkt blijft tot twee en het geheel van de bezoldiging niet hoger is dan het tiende deel van de jaarlijkse brutowedde van het hoofdambt in de rechterlijke orde. De leden van de hoven, rechtbanken, parketten en griffies mogen niet, hetzij persoonlijk, hetzij door een tussenpersoon, enige handel drijven, als zaakwaarnemer optreden of deelnemen aan de leiding of het beheer van of aan het toezicht op handelsvennootschappen of nijverheids- of handelsinrichtingen.

 

Artikelen 246 tot 249 van het Strafwetboek (Sw). regelen de passieve en actieve omkoping van personen die een openbaar ambt uitoefenen. Specifiek voor de leden van de rechterlijke orde is Art. 249 Sw. van toepassing.

 

Een deontologische code voor de magistratuur bestaat vooralsnog niet. Momenteel werkt men aan een aantal richtlijnen die in september 2012 worden verwacht. Bepalingen of een magistraat al dan niet na ontslag een functie in het bedrijfsleven mag opnemen kunnen hierbij worden opgenomen.

 

Er bestaan twaalf gronden waarop burgers magistraten kunnen wraken. Daarnaast wordt geacht dat de rechter zich vrijwillig terugtrekt bij een gevaar van belangenvermenging. Indien de wraking verworpen is, mag de magistraat als daar redenen toe zijn een schadevergoeding vragen. Dit kan enkel indien de magistraat zich verder onthoudt van de zaak.

 

Hoewel er controlemechanismen bestaan, kan men zich de vraag stellen of ze effectief zijn. In de Fortiszaak was een belangrijke rol weggelegd voor het openbaar ministerie, waarbij vragen rijzen of de toezicht op de goede rechtsbedeling moet blijven rusten bij het openbaar ministerie. Zeker in gevallen waarin de Belgische staat partij is. Kan men tegelijk controleur en partij zijn?

 

De verbodsregels op belangenneming worden strafrechtelijk beteugeld. Als iets niet ernstig genoeg is om strafrechtelijk te worden vervolgd of geen strafbaar feit is, maar deontologisch niet door de beugel kan, bestaat de mogelijkheid om een tuchtprocedure op te starten. Maar het is heel moeilijk om die overstap te maken omdat men bewijzen nodig heeft. Het is aan de toezichthoudende overheid om controle te houden op werking van de leden van de rechterlijke orde. Er ontstaat echter de indruk dat deze controlemechanismen weinig zoden aan de dijk zetten. Het aantal tuchtzaken is heel gering waardoor men zou kunnen concluderen dat er niets fout gaat in Justitie. De praktijk leert echter dat er wel dingen fout gaan, maar er niet altijd opgetreden wordt. Een voorbeeld hierbij is een ingeleide tuchtprocedure bij het hof van beroep te Brussel die zonder gevolg dreigde te blijven. Opnieuw wordt hierbij verwezen naar de moeilijke relatie van de controleoverheden en de individuele magistraat waarmee men nauw samenwerkt.

 

Hoewel er (nog) geen deontologische code bestaat, kan een dergelijke code nodig zijn voor jonge magistraten. Wel worden in het kader van de permanente vorming van magistraten cursussen aangeboden die zaken zoals onafhankelijkheid en integriteit behandelen.

 

Toezicht op de werking van de rechterlijke orde door burgers en onafhankelijke organisaties gebeurt enkel via de Hoge Raad voor de Justitie waar van de 44 leden, 22 niet-magistraten zetelen. Gezien de rol die de HRJ speelt bij de benoeming en bevordering van magistraten, werd in de wet gepoogd politisering tegen te gaan door in Art. 259bis-3, Ger.W. een aantal onverenigbaarheden zoals een openbaar ambt van politieke aard en een bij verkiezing verleend openbaar mandaat te stipuleren. Daarnaast besteedt het huishoudelijk reglement van de HRJ aandacht aan onverenigbaarheden en deontologie. Zo bepalen artikelen 32 en 33 hoe een lid van de HRJ dient te handelen bij een belangenconflict, benadrukt Art. 34 de onafhankelijkheid en artt. 36-37 het belang van de deontologische verplichtingen.

 

In België speelt de rechterlijke orde geen proactieve rol in het houden van toezicht op de uitvoerende macht aangezien ze hiertoe beperkt is door de scheiding der machten. De rechterlijke macht spreekt zich niet uit over beleidsbeslissingen en –opties. Ze kunnen wel advies verlenen zoals de Hoge Raad voor de Justitie en de Adviesraad van de Magistratuur. Enkel wanneer wetten worden overtreden, treden ze op. Het toezicht op de uitvoerende macht wordt in België uitgeoefend door de wetgevende macht, het parlement.

 

Beslissingen die genomen worden door de uitvoerende macht, kunnen wel aangevochten worden bij een administratief rechtscollege dat geen deel uitmaakt van de rechterlijke macht, maar een afzonderlijke plaats heeft gekregen in de Grondwet, namelijk de Raad van State. De Raad van State is het hoogste administratief college en bestaat uit twee afdelingen. De afdeling wetgeving adviseert de wetgevende en uitvoerende macht over voorontwerpen en voorstellen van wet, decreet, ordonnantie en reglementaire besluiten. In sommige gevallen moet verplicht advies worden ingewonnen. Deze adviezen zijn niet bindend. De afdeling administratie doet bij wijze van arrest uitspraak over de beroepen tot nietigverklaring ingesteld tegen akten, beslissingen en reglementen van administratieve overheden (bijvoorbeeld weigering bouwvergunning, benoeming ombudsman). Met andere woorden, deze afdeling beschermt de burger tegen onwettelijke overheidsbeslissingen. Tegen de uitspraken van de Raad van State staat geen hoger beroep open. De Raad van State is samengesteld uit 44 voor het leven benoemde leden. De benoemingsvoorwaarden zijn opgesomd in artikel 70 van de gecoördineerde wetten. De mogelijkheid om bestuurlijke beslissingen te laten schorsen of vernietigen is goed gekend onder de bevolking aangezien daar in de media voldoende aandacht wordt aan besteed. Arresten van de Raad van State moeten niet officieel worden gepubliceerd. De publicatie via de website is dus ook quasi-officieel.

 

Naar effectiviteit toe kan opgemerkt worden dat de Raad van State enerzijds traag tot zijn beslissingen komt en anderzijds te weinig subtiliteit in die beslissingen kan steken. De Raad van State kan namelijk enkel beslissingen vernietigen. Dit werd recentelijk duidelijk toen de Raad van State na 4 jaar de bouwvergunning van een tramlijn, die bijna af was, vernietigde. Niet alleen duurde het wel heel lang vooraleer een beslissing werd genomen, de klager vroeg de vernietiging van de bouwvergunning zelfs niet.

 

Sinds enkele jaren houdt het College van procureurs-generaal een gegevensbank bij met alle vonnissen inzake corruptie. Deze gegevensbank is echter niet compleet en niet raadpleegbaar door het publiek. Bovendien is corruptie vaak gekoppeld aan andere misdrijven en heel moeilijk te bewijzen. Hierdoor zal men, omwille van vervolgingstechnische redenen, vaak daders van corruptiemisdrijven vervolgen voor andere misdrijven die wel gemakkelijker te bewijzen zijn (bijvoorbeeld valsheid in geschrifte). Dit bemoeilijkt niet alleen de informatieverzameling van corruptiemisdrijven in gegevensbanken, maar ook de analyse ervan. Regelmatig worden dergelijke zaken voor het gerecht gedaagd en slaagt het openbaar ministerie erin voldoende bewijzen te verzamelen om de verdachte te veroordelen. Een vlugge zoektocht op het internet leert dat in 2007 12 hulpagenten werden veroordeeld voor corruptie, in 2008 een hoge ambtenaar bij de fiscus en een politicus, in 2010 een hoge politieambtenaar en twee politici en dat er momenteel een groot onderzoek bezig is naar vermoedelijke corruptie bij de Federale Politie. Desalniettemin blijkt uit evaluaties van de GRECO dat het aantal veroordelingen voor corruptie in België eerder laag ligt.

 

Opnieuw, deels door de scheiding der machten, speelt ook hier de rechterlijke macht geen proactieve rol in het voorstellen van anti-corruptiehervormingen, behoudens de adviezen die gegeven worden inzake de interne werking van de rechterlijke orde (tuchtrecht).


 4.  Publieke sector


 

Analyse aan de hand van de drie dimensies en de verschillende indicatoren heeft aangetoond dat er zowel sterke als zwakke punten in het functioneren van de publieke sector te onderscheiden zijn. Zo blijkt dat er sprake is van een vrij goed ontwikkeld wetgevend-reglementair kader om de integriteit, transparantie en verantwoording van federale ambtenaren te bevorderen. De oprichting van het Bureau voor Ambtelijke Ethiek en Deontologie, de invoering van een mandaatsysteem voor topambtenaren, de wetgeving inzake de openbaarheid van bestuur, de regelgeving omtrent de interne auditdiensten en interne beheerssystemen, de verplichte vermogensaangifte voor mandaathouders en de specifieke anti-corruptiebepalingen zijn voorbeelden van wetgevende of reglementaire initiatieven die de voorbije jaren werden genomen. Globaal gezien blijven er wel ernstige beperkingen inzake implementatie en coördinatie. Wat het eerste probleem betreft toont de analyse inderdaad aan dat voor heel wat van deze instrumenten de implementatie vaak nog gebrekkig is. Zo functioneren de interne auditdiensten in de federale overheid op dit moment nog niet echt en stellen zich ook problemen bij de gunning van overheidsopdrachten. Het tweede belangrijk probleem betreft het gebrek aan coördinatie. De bestaande actoren (o.m. het Bureau voor Ambtelijke Ethiek en Deontologie, de Inspectie van Financiën, het Rekenhof, tuchtoverheden, etc.) doen ernstige inspanningen elk op hun eigen terrein, maar er is nog steeds geen sprake van een echt geïntegreerd en breed gedragen integriteitsbeleid (of anti-corruptiebeleid) met een duidelijke visie. Tot slot ontbreken op federaal niveau nog enkele belangrijke functies, zoals een klokkenluidersregeling en een actor met administratieve onderzoeksbevoegdheden.

 

Publieke sector 
 
 
 

 

Transparency International omschrijft de publieke sector als volgt:'administrative bodies that deliver goods and services by and for the government'. Zoals eerder vermeld, is België een federale staat waardoor bevoegdheden verdeeld zijn over verschillende bestuurlijke niveaus. In deze bespreking zal de focus gericht zijn op het federale niveau.

 

De Belgische publieke sector omvat op federaal niveau vooreerst de federale overheidsdiensten (FOD's), die bestaan uit horizontale en verticale overheidsdiensten. Deze structuur is het gevolg van de laatste grote hervorming van het overheidsapparaat, namelijk de Copernicushervorming, waarbij de traditionele ministeries werden omgedoopt tot federale overheidsdiensten. De verticale overheidsdiensten worden gestuurd door de minister van het betreffende beleidsdomein en bestaan uit een beleidsraad, directiecomité, cel beleidsvoorbereiding, stafdiensten en één of meerdere directoraten-generaal. Voorbeelden van verticale overheidsdiensten zijn de FOD Binnenlandse Zaken en de FOD Justitie. De vier horizontale overheidsdiensten ondersteunen en coördineren de verticale overheidsdiensten voor de betrokken materies. Het gaat om de FOD Kanselarij van de Eerste Minister, De FOD Personeel en Organisatie, de FOD Budget en Beheerscontrole en de FOD Informatie- en Communicatietechnologie. Ten slotte is er sprake van programmatorische overheidsdiensten (POD's), die werken rond belangrijke maatschappelijke thema's die verscheidene federale overheidsdiensten doorkruisen. Een voorbeeld is de Programmatorische Federale Overheidsdienst Consumentenzaken. Ook de federale wetenschappelijke instellingen, de instellingen van openbaar nut en de instellingen van sociale zekerheid behoren tot de publieke sector, aangezien deze verbonden zijn met één of meerdere federale of programmatorische overheidsdiensten. De wetenschappelijke instellingen, waaronder bijvoorbeeld de Koninklijke Musea voor Schone Kunsten en de Koninklijke Bibliotheek van België, zijn door de Federale Overheid gefinancierde wetenschappelijke of culturele instellingen die niet gecommunautiseerd zijn en onder toezicht staan van de POD Wetenschapsbeleid. Voorbeelden van instellingen van openbaar nut zijn het Planbureau en het Federaal Agentschap voor de Veiligheid van de Voedselketen. De instellingen van de sociale zekerheid, waaronder de Rijksdienst voor Arbeidsvoorziening en de Rijksdienst voor Pensioenen, hebben elk een specifieke taak in het beleid van de sociale zekerheid. In januari 2011 waren er volgens Pdata, het data-instrument opgesteld door de dienst Personeel & Organisatie, 82457 personeelsleden werkzaam binnen de federale administratieve diensten: 62683 statutairen en 19774 contractuelen.

 

De statutaire tewerkstelling werd voor het eerst vastgelegd in het K.B. van 2 oktober 1937 houdende het statuut van de Rijksambtenaar, ook wel het statuut 'Camu' genoemd, dat sindsdien door opeenvolgende besluiten grondig werd gewijzigd en aangevuld. Statutaire tewerkstelling houdt in dat de rechten en plichten van de ambtenaar niet in een overeenkomst maar in een statuut worden vastgelegd. Dit betekent dat deze rechten en plichten in beginsel reglementair en eenzijdig vastgesteld worden door de overheid. Contractuele tewerkstelling is in beginsel enkel mogelijk in uitzonderlijke, door de wet bepaalde gevallen. Een contractuele tewerkstelling is in beginsel gebaseerd op de contractuele vrijheid van partijen (werkgever en werknemer). Hierbij worden de rechten en plichten van beide partijen niet eenzijdig door de overheid opgelegd maar door wederzijdse wilsovereenstemming bepaald. In de praktijk blijkt echter dat steeds meer personeelsleden met een arbeidsovereenkomst worden tewerkgesteld. In sommige overheidsorganisaties zijn de contractuelen zelfs overduidelijk in de meerderheid.

 
Wat betreft de financiële middelen stellen we vast dat de publieke sector over het algemeen goed gefinancierd wordt. Belangrijk is evenwel dat de overheidsfinanciën de voorbije jaren sterk verminderd zijn als gevolg van de financiële crisis. Het primair saldo (het verschil tussen ontvangsten en uitgaven zonder rentelasten) was immers tot 2008 nog positief, namelijk 6.745 miljoen euro, terwijl dit vanaf 2009 negatief is, namelijk -2674 miljoen euro. Deze vermindering gaat samen met een reductie van het aantal ambtenaren in de federale overheidsdiensten. In 2008 bedroeg dit aantal nog 61531, terwijl in er in januari 2011 sprake was van 60536 werkende ambtenaren binnen de federale overheidsdiensten. De tabel geeft een overzicht van de omvang van het personeelsbestand van de verschillende federale overheidsdiensten in januari 2011, volgens Pdata.

 

Federale overheid



Personeelssterkte 
 
Federale overheidsdiensten

 
Wetenschappelijke instellingen


 
Instellingen van openbaar nut


Instellingen van sociale zekerheid
Statistieken federale publieke administratie

 

We stellen vast dat gemiddeld 73% van de ambtenaren die voor de federale overheidsdiensten (in hun totaliteit) werken, in de federale overheidsdiensten (kerndiensten) actief is en 17,3% in de instellingen van sociale zekerheid. Minder dan 10% van de federale ambtenaren werkt in de federale instellingen van openbaar nut (5,4%) en de wetenschappelijke instellingen (3,8%).

 

Het salaris van ambtenaren van de federale administratie werd in belangrijke mate gewijzigd bij de Copernicushervorming. Zo werden de lonen van de top van de administratie bij deze hervorming meer dan verdubbeld. Figuur 8.4.1. geeft deze toename weer. Deze ontwikkeling had tot gevolg dat loonverschillen binnen de administratie groter werden. 
Loonverschillen 2000-2008 (nominale jaarlijkse salarissen in euro, inclusief vakantiegeld en eindejaarstoelage)

 

Analyse toont eveneens aan dat het salaris van federale ambtenaren, zowel statutair als contractueel, voldoende blijkt te zijn om te voorzien in een adequate levensstandaard. Zo blijkt dit inkomen volgens een brochure van de FOD Personeel en Organisatie te variëren van 1229,95 euro voor de laagste categorie tot 4081,12 euro nettomaandwedde voor de hoogste categorie federale ambtenaren, afhankelijk van de klasse waarin men werkt. Het nettobedrag is het brutobedrag verminderd met de sociale bijdragen, bedrijfsvoorheffing en de bijzondere bijdrage sociale zekerheid. Alle bedragen zijn aangepast aan de indexering van oktober 2010 (coëfficiënt: 1,5157). Onder bepaalde voorwaarden kan men verschillende toelagen en premies toegekend krijgen. Deze kunnen ingedeeld worden in twee categorieën: sociale toelagen, zoals bijvoorbeeld kinderbijslag en vakantiegeld, en competentiegebonden toelagen, bijvoorbeeld voor de geslaagden voor gecertificeerde opleidingen en tweetalige personeelsleden.


De onafhankelijkheid van federale ambtenaren wordt gewaarborgd in het statuut Camu waarin wordt voorzien in het zogenaamde "merit systeem". Dit systeem houdt in dat de aanwerving en bevordering van ambtenaren enkel mag gebeuren op basis van bekwaamheid. Zo wordt de benoeming van ambtenaren onderworpen aan specifieke voorwaarden, waaronder het slagen voor vergelijkende examens die worden georganiseerd door een selectieorgaan "Selor", dat organisatorisch los staat van de andere FOD's. Bevorderingen kunnen in principe enkel gebeuren op basis van specifieke criteria, waaronder anciënniteit en het doorstaan van een prestatiebeoordeling. Om topambtenaren te responsabiliseren en beter ter verantwoording te kunnen roepen, werd in 1999 bij de Copernicushervorming een mandaatsysteem (cf. supra pijler 'wetgevende macht') voor topambtenaren ingevoerd. Dit heeft tot gevolg dat topambtenaren voor de duur van een beperkte mandaattermijn, zes jaar, worden aangesteld. Voor de selectie van mandaathouders wordt eveneens een beroep gedaan op de onafhankelijke organisatie Selor. Houders van mandaatfuncties dienen een managementplan op te stellen voor zes jaar en jaarlijkse operationele plannen te ontwikkelen. Om de twee jaar wordt het functioneren van de mandaathouders beoordeeld, waarna een definitieve evaluatie volgt na zes jaar.

 

Daarnaast had de Copernicushervorming tot doel om de administratie meer te betrekken bij de beleidsvorming. Door het afschaffen van de kabinetten en het invoeren van twee nieuwe organen, namelijk een cel beleidsvoorbereiding en een beleidsraad, trachtte men de relatie tussen politiek en administratie te veranderen. Binnen de pijler 'uitvoerende macht' wordt deze ontwikkeling meer uitvoerig besproken. Bescherming tegen administratieve willekeur wordt geboden door de Raad van State, die binnen de pijler 'rechterlijke macht' reeds werd besproken.


Volgens Hondeghem406 vinden er tegenwoordig minder politieke benoemingen plaats in vergelijking met 20 à 30 jaar geleden. Op dat moment waren er voornamelijk twee mechanismen waardoor politieke tussenkomst kon optreden. Enerzijds vonden er regelmatig zogenaamde "primo-benoemingen" plaats, waarbij ambtenaren naar willekeur werden aangesteld in nieuwe instellingen waarbij een duidelijk wetgevend kader of wetgevende procedures ontbraken. Anderzijds konden contractuelen op een flexibele manier binnenstromen in de administratie waarna ze geregulariseerd konden worden tot statutaire ambtenaren. Volgens deze respondent zijn de 'politieke zeden' de voorbije jaren in belangrijke mate veranderd en heeft men de administratie geresponsabiliseerd om de aanstelling van ambtenaren zelf te organiseren. In de praktijk worden nu zowel bij lagere als hogere functies binnen de federale administratie formeel voorgeschreven procedures gevolgd, al wijst een respondent er op dat deze geen volledige garantie van objectiviteit bieden. Bovendien kan er bij de hoogste functies, de voorzitters van de Federale Overheidsdiensten die via het mandaatsysteem worden aangesteld, nog politieke interventie mogelijk zijn. Nadat vergelijkende selecties hebben plaatsgevonden, volgt er bij deze functies immers een gesprek met de minister die zijn voorkeur kan uitdrukken. Een hooggeplaatste respondent bevestigt dat er sprake is van een sterke partijpolitisering van het hoogste niveau binnen de federale administratie. Een andere respondent stelt zich evenwel de vraag in welke mate het een probleem is dat bij de topfuncties binnen de administratie politieke beïnvloeding kan optreden. Het lijkt immers niet opportuun iemand aan het hoofd van de administratie aan te stellen, tegen de wil van de politieke leiders in. Een onderzoek van het Rekenhof toonde tot slot aan dat, hoewel regelgeving de tussenkomst van een externe beoordelaar oplegt bij de evaluatie van management- en staffuncties, die in vele gevallen niet aanwezig blijkt te zijn.

 

Wat betreft de aanstelling van ambtenaren na de vorming van een nieuwe regering, blijkt dat enkel het hoofd van de FOD Kanselarij van de Eerste Minister regeringsgebonden is. De andere mandaathouders worden aangesteld voor een periode van zes jaar, onafhankelijk van de legislatuur.
 

De transparantie van de publieke sector werd juridisch vastgelegd. Publieke toegang tot bestuursdocumenten is een fundamenteel principe dat werd vastgelegd in de grondwet. Daarnaast bestaan er enkele specifieke wetten die burgers het recht verlenen om inzage te verkrijgen in publieke dossiers. Op federaal niveau betreft het enerzijds de openbaarheidswet van 11 april 1994 en anderzijds de wet van 5 augustus 2006 betreffende toegang van het publiek tot milieu-informatie. In het kader van dit onderzoek speelt de federale wet van 11 april 1994 de voornaamste rol. Art. 4 van deze wet stelt dat eenieder het recht heeft om elk bestuursdocument van een federale administratieve overheid of instantie ter plaatse in te zien, daarover uitleg te krijgen en een mededeling in afschrift ervan te ontvangen. De federale openbaarheidswetgeving bevat meerdere beroepsmogelijkheden voor burgers die moeilijkheden ondervinden om de verbetering of de raadpleging van een bestuursdocument te verkrijgen. Het betreft zowel een georganiseerd administratief beroep als een jurisdictionele beroepsprocedure die hetzij bij de Raad van State hetzij bij de burgerlijke rechter kan worden uitgeoefend. Binnen de administratieve beroepsprocedure valt onder meer het verzoek om advies aan de Commissie voor de toegang tot en het hergebruik van bestuursdocumenten. Dit is een onafhankelijk orgaan dat adviezen uitbrengt omtrent klachten over niet te raadplegen of onverbeterbare bestuursdocumenten en advies geeft omtrent de interpretatie van de wet van 11 april 1994. De adviezen van deze Commissie zijn openbaar.

 

Er is geen globale wet die richtlijnen oplegt aan de federale administratie om te bepalen hoe zij bepaalde informatie of dossiers dient te beheren. Men kan zich enkel baseren op enkele specifieke bepalingen. Zo bevat de deontologische code een bepaling die ambtenaren verplicht om vertrouwelijke informatie geheim te houden voor derden die niet bevoegd zijn om er kennis van te nemen. Er is een wettelijke regel die bepaalt dat een overheid documenten slechts kan vernietigen als ze toestemming krijgt van de algemeen rijksarchivaris. Ook de bewaartermijnen van bepaalde documenten worden afgesproken met de vertegenwoordiger van de algemeen rijksarchivaris. Slechts in bepaalde gevallen, die voornamelijk 'economische activiteiten' betreffen, heeft men wel bepaalde wettelijke bewaartermijnen.

 

Daarnaast is de wet van 29 juli 1991 betreffende de uitdrukkelijke motivering van de bestuurshandelingen in dit verband relevant. Deze verplicht alle administratieve overheden om elke individuele bestuurshandeling te motiveren waarmee rechtstoestanden worden gevestigd, gewijzigd of opgeheven of die dit zou beletten. In de beslissing zelf moet worden neergeschreven welke feitelijke en juridische redenen er hen toe gebracht hebben om een bepaalde beslissing te nemen.

 

De voorwaarden waaraan men dient te voldoen om als federaal ambtenaar benoemd te kunnen worden, werden wettelijk vastgelegd: 1) het vervullen van de bepaalde toelaatbaarheidsvereisten voor een betrekking, 2) slagen voor de voorgeschreven vergelijkende selectie, 3) met goed gevolg de stage volbrengen en 4) aan de gestelde voorwaarden van medische geschiktheid voldoen voor het uit te oefenen ambt. Art. 16 bis van het gewijzigde KB van 2 oktober 1937 stelt dat de afgevaardigd bestuurder van het Selectiebureau van de Federale Overheid de organisatie van de vergelijkende selecties bekend maakt, ten minste door een bericht in het Belgisch Staatsblad. Het bericht vermeldt ten minste de uiterste datum van de kandidaatstelling en of er eventueel een reserve van de geslaagden wordt aangelegd. In voorkomend geval wordt de duur en de omvang ervan meegedeeld. Om de onpartijdigheid te waarborgen, wordt de selectie van gegadigden voor het ambt van federaal ambtenaar toevertrouwd aan een afzonderlijk orgaan, Selor. Bevorderingen dienen te gebeuren op basis van een aantal jaren anciënniteit en het slagen voor een gecertificeerde opleiding. In de meeste gevallen worden er nog bijkomende voorwaarden, zoals bijvoorbeeld de actieve dienst van het personeelslid, opgelegd. Opmerkelijk is dat de selectie van de houders van mandaatfuncties (i.e. de topambtenaren) werd vastgelegd in specifieke wettelijke bepalingen. In deze wetgeving worden onder meer de toelatingsvoorwaarden, de vergelijkende selectie en de samenstelling van de selectiecommissie vastgelegd. Op die manier tracht men de onafhankelijkheid van topambtenaren wettelijk te waarborgen.

 
KB 2 mei 2001 betreffende de aanduiding en de uitoefening van de management- en staffuncties in de federale overheidsdiensten, BS 8 mei 2001; KB 29 oktober 2001 betreffende de aanduiding en de

uitoefening van de managementfuncties in de federale overheidsdiensten en de programmatorische

federale overheidsdiensten, BS 31 oktober 2001; KB 15 juni 2004 tot wijziging van het koninklijk besluit van 2 oktober 2002 betreffende de aanduiding en de uitoefening van de staffuncties in de federale overheidsdiensten, BS 7 juli 2004.


Wat betreft de bekendmaking van het loon en de bezittingen van topambtenaren, kan er gewezen worden op de verplichting om zowel een lijst van mandaten als een vermogensaangifte te bezorgen aan het Rekenhof (cf. supra pijler 'wetgevende macht').

 

Ten slotte kan ook nog gewezen worden op de bekendmakingsverplichting bij overheidsopdrachten. Deze impliceert dat de overheid, wanneer zij een overheidsopdracht wenst te gunnen, hieraan de nodige publiciteit dient te geven. Aan deze vereiste inzake publiciteit dient tegemoet te worden gekomen door de publicatie van een aankondiging via specifieke officiële kanalen. In tegenstelling tot andere administratieve contracten, zoals bijvoorbeeld de concessie van openbare dienst, is de bekendmaking van overheidsopdrachten op een formele en gedetailleerde wijze geregeld in de wetgeving inzake overheidsopdrachten. Deze regels betreffen onder andere de plaats van bekendmaking, het model dat voor de aankondiging dient te worden gebruikt, de tijdstippen waarop de bekendmaking dient te gebeuren en de vermeldingen die minimaal moeten worden opgenomen. Afhankelijk van de geschatte waarde van de opdracht wordt een onderscheid gemaakt tussen opdrachten die zowel op Europees als nationaal vlak dienen te worden gepubliceerd enerzijds en opdrachten die enkel op nationaal vlak dienen te worden gepubliceerd anderzijds. Op Belgisch niveau dienen overheidsopdrachten gepubliceerd te worden in het Bulletin der Aanbestedingen, terwijl dit op Europees niveau dient te gebeuren in het Supplement op het Officieel Publicatieblad van de Europese Gemeenschappen, dat dagelijks verschijnt. In een aantal uitzonderlijke gevallen is de overheid evenwel niet verplicht om tot een formele publicatie over te gaan. Deze gevallen betreffen de zogenaamde onderhandelingsprocedure zonder bekendmakingsverplichting. Het betreft de enige procedure die toelaat aan de aanbestedende overheid om over de voorwaarden van de opdracht te onderhandelen. Art. 17, § 2 en art. 39, § 2 van de Wet van 24 december 1993 vermelden de gevallen waarin een procedure zonder bekendmaking kan aangewend worden. Het betreft bijvoorbeeld situaties waarin de uitvoering van werken, leveringen of diensten slechts kan toevertrouwd worden aan één bepaalde leverancier, aannemer of dienstverlener omwille van technische of artistieke specificiteit of gevallen van hoogdringendheid.

Er kan vastgesteld worden dat de federale Belgische openbaarheidswetgeving over het algemeen goed in elkaar zit, maar dat er in de praktijk verschillende problemen worden ervaren met de toegang tot informatie.

Volgens respondent Frankie Schram kan men zich bijvoorbeeld afvragen of burgers informatie in de praktijk op tijd krijgen. Daarnaast zijn de wettelijke termijnen erg ruim en staan deze los van het nut van de informatie. Zeker wanneer het gaat om gevoelige informatie, blijkt het ontvangen ervan vaak erg lang te duren. Andere problemen bevinden zich op het vlak van de afdwingbaarheid van deze wetgeving; de beroepsmogelijkheden voor burgers blijken veel te zwak. Er is bijvoorbeeld onduidelijkheid over de bevoegdheid van de Raad van State en de gewone rechter aangezien beide zich bevoegd hebben verklaard, wat de transparantie niet ten goede komt.

 

Ook overheidsopdrachten blijken in de praktijk minder transparant dan wettelijk voorgeschreven. Zowel Schram als D'Hooghe stellen dat het in de praktijk voorkomt dat sommige overheidsopdrachten niet gepubliceerd worden, ook al gaat het om opdrachten waarvoor dat wettelijk verplicht is. Zo kan het voorkomen dat een overheidsopdracht gesplitst wordt in verschillende kleinere opdrachten, zodat de wettelijk vastgelegde bedragen die bepalend zijn voor verplichting van bekendmaking, omzeild worden. Bovendien blijkt er geen systematisch register van alle in België gesloten aanbestedingen te bestaan.

Vooreerst dient vermeld te worden dat ambtenaren zowel strafrechtelijk als tuchtrechtelijk bestraft kunnen worden. De wet van 10 februari 1999 betreffende de bestraffing van de corruptie stelt dat 'elke persoon die een openbaar ambt uitoefent' strafbaar is als hij of zij zich schuldig maakt aan omkoping, waarbij een onderscheid wordt gemaakt tussen actieve en passieve omkoping. Ook de misdrijven verduistering, knevelarij en belangenneming door ambtenaren worden strafbaar gesteld. Daarnaast kan aan ambtenaren, bij een schuldige tekortkoming van zijn of haar beroepsplichten, een tuchtstraf worden opgelegd. In de diverse tuchtstatuten vindt men evenwel slechts een zeer algemene omschrijving terug van deze plichten; een precieze, exhaustieve lijst van alle mogelijke tuchtfeiten ontbreekt. Opmerkelijk is dat een tuchtstraf en een strafrechtelijke sanctie gecombineerd kunnen worden zonder dat dit een schending uitmaakt van het non bis in idem beginsel. Daarbij moet ook opgemerkt worden dat de tuchtprocedure wordt opgeschort wanneer er sprake is van een gerechtelijke vervolging. Aangezien gerechtelijke procedures in België erg lang kunnen duren (cf. supra pijler 'rechterlijke macht') kan dit leiden tot een gevoel van straffeloosheid binnen de organisatie.

 

Wat betreft de aanwezigheid van een klokkenluidersregeling, kunnen we vaststellen dat op federaal niveau elke rechtsbescherming voor klokkenluiders ontbreekt (cf. supra pijler 'uitvoerende macht'). Recent werd door senator Wouter Beke echter een wetsvoorstel ingediend voor een klokkenluidersregeling op federaal niveau, maar dit voorstel werd tot op heden nog niet goedgekeurd. Art. 29 Sv. bevat evenwel een strafrechtelijke aangifteplicht die bepaalt dat iedere gestelde overheid, ieder officier of ambtenaar die in de uitoefening van zijn ambt kennis krijgt van een misdaad of wanbedrijf dit dient te melden aan de procureur des Konings. Op de niet-naleving van dit artikel staat echter geen straf. In elk geval kan dit artikel niet beschouwd worden als een echte klokkenluidersregeling. Zo is het toepassingsgebied te beperkt: het gaat slechts om misdaden en wanbedrijven. Daarenboven oordeelde de Raad van State dat deze bepaling enkel geldt voor personen bekleed met de openbare macht of overheidspersonen, maar niet voor personeelsleden lager in de hiërarchie. Nog belangrijker is de vaststelling dat dit artikel geen bescherming biedt van diegene die het toepast, wat nochtans een essentieel kenmerk is van een klokkenluidersregeling. Daarnaast kan er gewezen worden op art. 7 van het Statuut Camu dat bepaalt dat elke rijksambtenaar, onverminderd art. 29 Sv., zijn hiërarchische meerdere of, indien nodig, een hogere hiërarchische meerdere op de hoogte brengt van elk onwettigheid of onregelmatigheid waarvan hij kennis heeft.' Bij inbreuken op dit artikel kan aan de individuele ambtenaar een tuchtsanctie worden opgelegd.

 

Op Vlaams niveau is er sinds 2004 sprake van een decretale klokkenluidersregeling. Sinds de inwerkingtreding van het Klokkenluidersdecreet op 1 januari 2005 kan de Vlaamse ambtenaar zich in verband met een onregelmatigheid wenden tot de Vlaamse Ombudsdienst. In voorkomend geval kan de klokkenluider onder bescherming van de ombudsdienst geplaatst worden. Die ombudsdienst fungeert overigens in principe als derdelijnsinstantie, in die zin dat door de Vlaamse Ombudsdienst in principe pas een onderzoek naar een gemelde onregelmatigheid wordt ingesteld als de eerdere melding van het personeelslid bij de hiërarchisch meerdere en daarna bij de entiteit Interne Audit van de Vlaamse Overheid (IAVA) niet tot het gewenste resultaat heeft geleid. Het decreet geeft echter ook de mogelijkheid aan een ambtenaar om zich rechtstreeks tot de Vlaamse Ombudsman te wenden als hij mogelijke represailles vreest louter vanwege zijn melding van een onregelmatigheid.

 

Daarnaast werden er binnen de verschillende overheidsdiensten interne controlesystemen en interne auditfuncties geïnstalleerd. De externe auditfunctie wordt uitgeoefend door het Rekenhof (cf. infra pijler 'Rekenhof'). Wat betreft interne audit en controlesystemen op federaal niveau, kan er gewezen worden op drie Koninklijke Besluiten van 17 augustus 2007 die binnen sommige diensten van de federale uitvoerende macht een intern controlesysteem met interne audit en een Auditcomité van de federale overheid hebben ingesteld. Volgens het KB zijn de diensten elk verantwoordelijk voor hun intern controlesysteem en voor het organiseren van interne auditactiviteiten. De interne controlesystemen worden opgevat en geëvalueerd volgens het COSO model van het Committee of Sponsoring Organisations of the Treadway Commission. De auditor dient zijn taken bovendien onafhankelijk en objectief uit te voeren. Inzake organisatiewijze van de interne audit kunnen de instellingen een keuze maken tussen de oprichting van een eigen specifieke permanente dienst, een gedeelde interne auditdienst of de mogelijkheid een beroep te doen op externe dienstverleners die alle beroepswaarborgen bieden voor de uitoefening van de activiteiten van de interne audit. Daarnaast werd er in 2007 een Auditcomité van de federale overheid opgericht. Dit is een onafhankelijk adviesorgaan ten behoeve van de Ministerraad. Het licht onder meer de Ministerraad in over de betrouwbaarheid van de interne controlesystemen van de diensten. Het zou aldus zowel een coördinerende rol kunnen spelen als kunnen instaan voor de monitoring van de verschillende interne audit diensten binnen de FOD's en POD's.

Op Vlaams niveau werd de interne auditfunctie eveneens wettelijk vastgelegd. Deze auditdienst, meer bepaald de interne audit van de Vlaamse Administratie (IAVA), zal specifiek besproken worden binnen de pijler 'anti-corruptie diensten'. In de Franse gemeenschap werd de interne auditdienst beperkt wettelijk geregeld, terwijl dit in het Waals gewest niet het geval is.
Tabel 8.4.2 geeft de status van de interne auditdiensten in België weer.

 

Tabel 8.4.2. Status van de interne auditfuncties op de verschillende overheidsniveaus in België

 

Ten slotte kan ook de Inspectie van Financiën een rol spelen in de bestrijding van corruptie, maar zij heeft hiervoor evenwel geen specifieke competenties. Deze organisatie werd opgericht bij koninklijk besluit van 7 juni 1938 en haar werking werd geregeld door de federale overheid bij koninklijk besluit van 28 april 1998. De Inspectie van Financiën wordt beheerd door het Interministerieel Comité van de Inspectie van Financiën onder het voorzitterschap van de federale minister van Begroting. De inspecteurs van Financiën worden aangeworven via een vergelijkend wervingsexamen bij Selor en vervullen een drievoudige rol. Ze zijn de financiële en budgettaire raadgevers van de ministers/regering waarbij ze geaccrediteerd zijn, oefenen een controlebevoegdheid uit in naam van de Minister van begroting of van de Minister van Ambtenarenzaken en oefenen ten slotte een ex ante controle uit op alle belangrijke voorstellen van beslissingen met een budgettaire weerslag, zowel ontvangsten als uitgaven. Belangrijk is dat zij toegang hebben tot alle dossiers en alle archieven van de diensten die ze controleren en van die diensten alle inlichtingen kunnen ontvangen die zij vragen. Er wordt hen uitdrukkelijk verboden om deel te nemen aan het beleid en aan het beheer van de diensten van de minister bij wie ze geaccrediteerd zijn. Daarnaast mogen ze geen beroepsactiviteiten cumuleren. 

Er kunnen verschillende tekortkomingen in het functioneren van actoren en instellingen binnen de publieke sector geïdentificeerd worden. Zo kan er worden vastgesteld dat na het verdwijnen van het Hoog Comité van Toezicht de administratieve onderzoeksbevoegdheid op federaal niveau is weggevallen. De Centrale Dienst voor de Bestrijding van de Corruptie, een dienst die onder de Federale Politie valt en binnen de pijler 'anti-corruptie diensten' zal worden besproken, beschikt enkel over een gerechtelijke onderzoeksbevoegdheid en heeft bijgevolg de lacune die toen is ontstaan, niet kunnen opvullen. Daarnaast blijkt dat er in de praktijk weinig gebruik wordt gemaakt van art. 29 Sv. Zo bevestigden Johan Denolf, directeur van de directie economische en financiële criminaliteit, en Alain Luyckx, diensthoofd van de CDBC, dat de CDBC weinig officiële klachten ontvangt op basis van art. 29 Sv. Bovendien signaleert Patrick De Wolf, Advocaat-generaal bij het Hof van Beroep te Brussel, dat er zeer weinig meldingen op basis van dit artikel arriveren bij de parketten. Daarnaast kunnen we met betrekking tot het functioneren van de audits vaststellen dat de audits op federaal niveau nog in de ontwikkelingsfase zitten. Volgens meerdere respondenten kan er op dit moment zelfs nog niet worden gesproken over interne auditdiensten op federaal niveau, gezien hun zeer beperkte omvang en capaciteit. Het is overigens nog niet duidelijk of de interne audit daadwerkelijk de functie van forensische audit (administratieve onderzoeksbevoegdheid) op zich zal nemen. Deze is immers van een andere aard dan meer klassieke audits, zoals compliance audits of operationele audits.

 

Naast deze algemene vaststellingen, kan er ook gewezen worden op enkele specifieke knelpunten. Zo wijzen Reynders en Debruyne op de problematiek van vzw's die opgericht worden om te ontsnappen aan publieke controle.
Daarnaast blijkt ook het tuchtrecht in de praktijk te kampen met tekortkomingen. Zo stelt Janvier bijvoorbeeld dat een passende tuchtregeling voor ambtenaren die op contractuele basis aangesteld werden, ontbreekt. Het huidige tuchtrecht is immers alleen van toepassing op statutaire personeelsleden en niet, of slechts in geringe mate, op contractanten. De vraag is of het houdbaar is dat personeelsleden die dezelfde taken uitvoeren en dezelfde tuchtfout begaan, op een totaal andere wijze kunnen worden gesanctioneerd en ontslagen. Bovendien stelt een hooggeplaatste persoon binnen de FOD P&O dat er binnen de federale administratie geen databank bestaat die tuchtsancties registreert.

 

Maar er zijn ook problemen met het tuchtrecht zelf. Zo zijn er in theorie wel beroepsmogelijkheden, maar blijkt de concrete organisatie ervan vaak nauwelijks uitgewerkt zijn. Bovendien blijkt er sprake te zijn van overregulering inzake tuchtstatuten. Tuchtstatuten zijn vaak te uitvoerig met bijzonder complexe procedures en bijgevolg reële risico's voor procedurefouten. Sommigen vrezen dat overheden daardoor te weinig gebruik maken van het tuchtrecht, waardoor een zeker gevoel van straffeloosheid zou kunnen ontstaan. Bovendien zijn deontologische codes vaak bijzonder gedetailleerd en is er, zo concluderen Opdebeek & Coolsaet, nood aan een terugkeer naar de algemene beginselen.
 

Vooreerst kan men van het Bureau voor Ambtelijke Ethiek en Deontologie verwachten dat het een belangrijke rol speelt in het kader van de bewaking van de integriteit van de Federale Overheidsdiensten. Deze dienst, sinds juni 2006 verankerd binnen de FOD Budget en Beheer, staat in voor de ontwikkeling van het preventief integriteitsbeleid (cf. infra pijler 'anti- corruptie diensten'). Door het Bureau werd een deontologisch kader ontwikkeld voor de ambtenaren van het federaal administratief openbaar ambt. Deze code is juridisch bindend aangezien ze de gemeenschappelijke waarden en gedragsregels van ambtenaren bundelt die reeds in hogere juridische regels, bijvoorbeeld het Statuut Camu, werden vastgelegd. Onder meer de waarden respect, onpartijdigheid en loyaliteit worden hier naar voren geschoven. Bovendien bepaalt de code dat de hoedanigheid van ambtenaar onverenigbaar is met elke activiteit die de waardigheid van het ambt aantast, het ambt schade toebrengt of het vervullen van de ambtsplichten belemmert, ongeacht of die activiteiten worden uitgeoefend door de ambtenaar zelf of door ieder ander tussenpersoon. Daarnaast heeft het Bureau, in samenspraak met de FOD Personeel & Organisatie, het deel van het statuut van het Rijkspersoneel dat gewijd is aan de rechten en plichten van de ambtenaar herwerkt.

 

Ook het aannemen, vragen of eisen van giften of beloningen wordt aan rijksambtenaren ontzegd. Wil een rijksambtenaar bovendien een bezoldigde activiteit uitoefenen buiten zijn ambt, dan dient hij een verzoek tot cumulatie in te dienen bij zijn hiërarchisch meerdere. De vraag tot cumulatie dient volgende zaken te bevatten: de zo nauwkeurig mogelijke aanwijzing van de beoogde activiteit, de duur van de beoogde activiteit en de beslissing dat de activiteit geen aanleiding kan geven, zelfs in de toekomst, tot een toestand van belangenconflict. De voorzitter van het directiecomité beslist om de machtiging tot cumulatie al dan niet te verlenen. Ook het gebruik en het beheer van officiële informatie en de aanstellingen van federale ambtenaren werden wettelijk vastgelegd (cf. supra indicator 'transparency'). Ten slotte kan erop gewezen worden dat er geen sprake is van een globaal beleid inzake post-employment. Enkel voor ambtenaren werkzaam bij de geïntegreerde politie werden een aantal specifieke tewerkstellingsbeperkingen ontwikkeld (cf. infra pijler 'wethandhavingsdiensten').


We stellen vast dat er in de praktijk op diverse manieren aandacht wordt gegeven aan integriteit. Contractuelen krijgen bij hun tewerkstelling een overzicht van de waarden die ze dienen na te leven. Deze waarden worden evenwel niet opgenomen in het tewerkstellingscontract. Daarnaast wordt er door het Bureau vorming en opleiding inzake integriteit georganiseerd. Volgens De Roeck gaat het om ongeveer 25 à 30 trainingen per jaar. Deze trainingen worden enkel op vraag van diverse overheidsorganisaties georganiseerd en focussen op specifieke integriteitsissues binnen een bepaalde organisatie. De inhoud van deze programma's wordt besproken met de verantwoordelijken van deze organisaties. Er is met andere woorden geen generiek opleidingsprogramma inzake integriteit voor alle overheidsorganisaties. Wat betreft leiderschapsprogramma's, stelt een hooggeplaatste respondent binnen de FOD P&O dat er binnen de federale overheid verschillende initiatieven werden genomen op het vlak van leiderschapsontwikkeling, managementdevelopment en cultuurverandering. Deze programma's blijken voornamelijk te kaderen in een HR en organisatieontwikkelingsaanpak, zonder expliciet te focussen op integriteit en ethiek als leerdoelstelling. Reeds enkele jaren loopt bijvoorbeeld het Vitruvius- programma als leiderschapsontwikkeling op het niveau van strategische en tactisch management. Het integriteitsbeleid blijkt in de praktijk ook andere tekortkomingen te kennen. Zo stelt De Roeck dat er in de praktijk afwijkingen kunnen voorkomen omtrent het verbod op het aannemen van geschenken. Het blijkt moeilijk om te beslissen of men bepaalde kleine giften al dan niet kan aanvaarden. Bovendien zijn er beperkingen inzake de interne communicatie van waarden en normen. Zo blijkt de deontologische code maar in beperkte mate bekend te zijn bij ambtenaren. De mate waarin erover gecommuniceerd wordt verschilt sterk van organisatie tot organisatie.

 

Meer algemeen blijft bij veel waarnemers het gevoel bestaan dat er nog steeds geen echt globaal integriteitsbeleid is dat de verschillende essentiële functies van een integriteitsbeleid (bepalen en omschrijven, begeleiden, monitoren en afdwingen) voldoende invult.

Het informeren van het publiek omtrent corruptie wordt niet gezien als een prominente rol van de publieke sector. Er blijkt ook geen enkele instelling te zijn die die taak echt als één van haar centrale verantwoordelijkheden heeft en/of beschouwt. Over het Bureau van Ambtelijke Ethiek en Deontologie, bijvoorbeeld, stelt De Roeck dat het geen specifieke programma's op systematische en gestructureerde basis organiseert om burgers te informeren omtrent corruptie. Sommige organisaties nemen wel ad hoc initiatieven. Zo ontwikkelde de FOD Justitie recent een brochure omtrent de preventie van corruptie in het bedrijfsleven. 


Het Bureau voor Ambtelijke Ethiek en Deontologie werkt de jongste tijd meer samen met Transparency International. Dit gebeurt in het bijzonder op twee gebieden: de deelname aan (voorliggend) NIS-onderzoek en de ontwikkeling van de klokkenluidersregeling waarbij door de staatssecretaris aan TI werd gevraagd om hieromtrent advies te geven. Volgens De Roeck is er geen sprake van programma's op systematische basis. Contacten tussen de federale overheid en private organisaties inzake corruptiebestrijding of integriteitsbeleid blijken erg schaars. Er werden in het verleden enkel bepaalde losse initiatieven genomen, zoals de brochure waarover reeds eerder werd gesproken.

 

De gunning van overheidsopdrachten is in België sterk gereglementeerd. Zowel de procedures die gevolgd dienen te worden bij het sluiten van een overheidsopdracht als de gunningswijzen op basis waarvan de aanbestedende overheid beslist welke aannemer of dienstverlener uiteindelijk de overheidsopdracht zal uitvoeren, worden wettelijk bepaald. Er worden verschillende categorieën overheidsopdrachten onderscheiden afhankelijk van het soort opdracht (werken, leveringen of diensten), de gekozen procedure (onder meer openbare/beperkte aanbesteding, algemene/beperkte offerteaanvraag en onderhandelingsprocedure met of zonder bekendmaking) en een inschatting van de waarde van de overheidsopdracht. Afhankelijk van de categorie gelden andere regels. Voor grote overheidsopdrachten, i.e. deze die een wettelijk bepaald drempelbedrag overschrijden, zijn er bijvoorbeeld sterkere vereisten inzake bekendmaking zowel voor als na de gunning van de overheidsopdracht. De gelijke behandeling van kandidaten is een grondbeginsel van het overheidsopdrachtenrecht, dat ook door de rechtspraak wordt erkend. In 2010 werd een omzendbrief ontwikkeld, die betrekking heeft op personeelsleden die belast zijn met taken in het kader van de gunning en het toezicht op de uitvoering van overheidsopdrachten, met het oog op het vermijden van belangenconflicten. Deze omzendbrief vermeldt onder meer enkele onweerlegbare vermoedens van belangenvermenging die onder meer verband houden met bloed- of aanverwantschap.

 

Toezicht op de gunning van overheidsopdrachten gebeurt ex ante door de Inspectie van Financiën en ex post door het Rekenhof. Vooraleer de beslissing is genomen, voert de Inspectie van Financiën een wettigheids- en doelmatigheidsonderzoek uit, terwijl het Rekenhof nadat de beslissing werd genomen kan doorvragen op bepaalde dossiers waarvan zij denkt dat er bepaalde financiële aspecten niet in orde lijken te zijn.

 

D'Hooghe stelt dat overheidsopdrachten in de praktijk over het algemeen correct gegund worden, maar dat er toch bepaalde problemen worden ervaren. Zo kan een persoon die de overheidsopdrachtenwetgeving zeer goed kent deze gebruiken om een vooraf bepaald resultaat uit te lokken; dat niet gebaseerd is op objectieve criteria. Andere risico's inzake overheidsopdrachten bevinden zich op het informele niveau. Het kan hierbij gaan om het verschaffen van voorinformatie aan bepaalde ondernemers zodat deze zich beter zullen kunnen voorbereiden op een opdracht die bekend zal gemaakt worden, op het vooraf zenden van het bestek aan bepaalde ondernemers of het leveren van informatie over offertes aan anderen. D'Hooghe stelt evenwel dat de omvang van deze problematiek zeer moeilijk in te schatten is. Dit is voornamelijk te wijten aan het feit dat er op het informele circuit geen of nauwelijks toezicht wordt uitgeoefend. Volgens D'Hooghe dient men deze problemen niet zozeer aan te pakken door bijkomende wetgeving, maar door het inzetten op preventie, begeleiding en monitoring. Zo zou er een systeem moeten komen dat ambtenaren, die bevoegd zijn voor het gunnen van overheidsopdrachten, verplicht om bepaalde contacten met personen, zowel in de publieke als private sfeer, aan te geven en lijkt het aanwerven van een vertrouwenspersoon, waar ambtenaren terecht kunnen met ethische vragen, een geschikte oplossing.

 

In de wetgeving omtrent overheidsopdrachten werden geen specifieke sancties opgenomen voor ambtenaren die deze wetgeving overtreden. Zoals hoger besproken, zullen ambtenaren in dit geval strafrechtelijk, onder meer op basis van de strafrechtelijke bepalingen omtrent corruptie, of tuchtrechtelijk gesanctioneerd kunnen worden.

 

Er zijn in de praktijk twee soorten geschillen denkbaar bij overheidsopdrachten: geschillen die betrekking hebben op de totstandkoming van de overheidsopdracht en geschillen die betrekking hebben op de uitvoering van de opdracht. Een partij die zich benadeeld voelt wegens onregelmatigheden in de gunningsprocedure kan in de eerste plaats, en onder bepaalde voorwaarden, de schorsing en/of nietigverklaring vorderen voor de Raad van State. De praktijk toont evenwel aan dat er slechts in een kleine minderheid van de gevallen wordt geprocedeerd en dat, in die gevallen, er meer verwerpingen dan inwilligingen van de vordering lijken te zijn. Naast de vordering tot schorsing of nietigverklaring kan de benadeelde inschrijver of kandidaat zich voor wat de civielrechtelijke gevolgen van de onregelmatige gunningsprocedure betreft, wenden tot de gewone rechtscolleges. Geschillen die rijzen naar aanleiding van de uitvoering van de overheidsopdracht kunnen eveneens voor de gewone rechtscolleges worden gebracht.

 

Naast overheidsopdrachten dient men ook aandacht te besteden aan subsidies. O.m. Reynders en Debruyne wijzen erop dat de controle op subsidiedossiers in de praktijk vaak minstens even moeilijk verloopt als bij overheidsopdrachten. Bovendien is dit veel minder formeel geregeld.

Hoewel diverse diensten verantwoordelijk zijn voor het handhaven van de vigerende wetgeving in België, ligt de nadruk in deze analyse op de lokale en Federale Politie en in mindere mate op de bijzondere inspectiediensten in het algemeen en de Administratie der Douane en Accijnzen in het bijzonder. Desalniettemin wordt gepoogd om, waar mogelijk, de bijzondere inspectiediensten in het algemeen en de douane in het bijzonder, mee te nemen in de bespreking. Uit de analyse komt naar voren dat de pijnpunten zich voornamelijk situeren in de capaciteits- en bestuursdimensie. Er blijkt vooral een discrepantie te bestaan tussen wetgeving en praktijk en dit vooral op het gebied van accountability. Uit de analyse komt immers naar voren dat hoewel voorzien is in een uitgebreid regelgevend kader inzake integriteit en deontologie en verschillende toezichthoudende organen voorhanden zijn, de praktische realisatie onder druk staat door een (beperkte) de facto strafrechtelijke immuniteit van de politieambtenaren. Bovendien kunnen er zich op het gebied van verloning en vergoedingen problemen stellen en blijkt de tuchtprocedure binnen de politieorganisatie de integriteit en het afleggen van rekenschap binnen het korps niet altijd te garanderen. Daarnaast schenkt dit verslag de nodige aandacht aan de rol die politieke actoren (kunnen) spelen bij het aanwerven en (her)benoemen van politieambtenaren. Ten slotte wordt de rol van wetshandhavingsdiensten in de bestrijding van corruptie besproken. Hoewel er zich in de strikte zin van het woord geen uitdagingen situeren binnen de roldimensie van de wetshandhavingsdiensten kan men niet rond het gering aantal onderzochte en doorverwezen corruptiezaken in de afgelopen tien jaar.

 

Wethandhavingsdiensten 
 
 


 1. De reden hiervoor is dubbel. Ten eerste vormt het landschap van de bijzondere inspectiediensten een onontwarbaar kluwen aan inspectiediensten elk met hun eigen missie en specifiek domein waarvoor ze bevoegd zijn, wat een doorgedreven analyse bemoeilijkt. Zie: P. PONSAERS, S. DE KEULENAER and W. VANHAVERBEKE, Bijzondere inspectiediensten: empirisch onderzoek naar hun verbaliseringsdrang, Gent, Academia Press, 2003. Ten tweede laat, voor wat betreft de douane, de voorhanden zijnde informatie geen grondige, kritische analyse toe en kon slechts een tentatieve analyse gerealiseerd worden.

 2. De algemene score is een eenvoudig gemiddelde van de scores van de drie dimensies (capaciteit, governance en rol). Die scores voor deze dimensies zijn eenvoudige gemiddelden van de respectieve

indicatorscores.
 

België heeft een geïntegreerde politie die gestructureerd is op twee niveaus en uit twee autonome componenten bestaat: de Federale Politie en de Lokale Politie. Tussen beide componenten zijn er verbindingsmechanismen voorzien die de geïntegreerde werking mogelijk maken. De Federale Politie oefent haar opdrachten over het hele Belgische grondgebied uit en neemt hierbij de principes van subsidiariteit en specialiteit in acht. De Federale Politie valt onder het gecombineerd voogdijschap van de Minister van Binnenlandse Zaken en de Minister van Justitie. De algemene, dagelijkse leiding van de Federale Politie berust bij de commissaris-generaal. De Federale Politie heeft opdrachten van bestuurlijke en gerechtelijke politie die uitgeoefend worden onder de bevoegdheid van respectievelijk de bestuurlijke overheden (de burgemeesters, de provinciegouverneurs en de Minister van Binnenlandse Zaken) en de gerechtelijke overheden (de procureurs des Konings, de federale procureur en het Federaal Parket, het College van Procureurs- Generaal en de Minister van Justitie). De Lokale Politie bestaat uit 195 korpsen van Lokale Politie, waarvan 48 politiekorpsen hun opdracht uitoefenen op het grondgebied van één stad of gemeente (ééngemeentezones) en 147 korpsen hun opdracht uitoefenen op het grondgebied van twee of meer steden en/of gemeenten (meergemeentezones). Aan het hoofd van elk korps van Lokale Politie staat een korpschef, die de algemene, dagelijkse leiding heeft. De politiezone wordt beheerd door een burgemeester en gemeenteraad (in het geval van een ééngemeentezone) of een politiecollege en politieraad (in het geval van een meergemeentezone).

 

Daarnaast kent België een veelheid aan bijzondere inspectiediensten (waaronder de Administratie der Douane en Accijnzen, hierna: de douane) die instaan voor de handhaving van het bijzonder strafrecht. Deze bijzondere inspectiediensten zijn administratieve diensten die verbonden zijn aan de verschillende federale ministeriële departementen. Zij zijn werkzaam vanuit hun vakdepartementen en zijn belast met de handhaving van een bepaalde wetgeving of materie alsook het door hun moederdepartement ontwikkeld beleid. Ze beschikken net als de  politiediensten over een verbaliseringsbevoegdheid en kunnen zowel proactief als reactief optreden.

 

Sinds de wet van 18 juli 1991 tot regeling van het toezicht op politie- en inlichtingendiensten en op het Coördinatieorgaan voor de dreigingsanalyse vormt het Vast Comité van Toezicht op de Politiediensten (hierna: Comité P) een extern controleorgaan dat toezicht houdt op de globale werking van de geïntegreerde politie en de bijzondere inspectiediensten. Het Comité P is een onafhankelijk en neutraal controleorgaan dat de wetgevende macht bijstaat in haar controle op de uitvoerende macht. Het orgaan treedt op als een externe instelling zowel ten opzichte van de geïntegreerde politie en bijzondere inspectiediensten als de uitvoerende macht. Daarnaast is er sinds de wet van 7 december 1998 tot organisatie van een geïntegreerde politiedienst gestructureerd op twee niveaus een Algemene Inspectie van de Federale Politie en van de Lokale Politie (hierna: Algemene Inspectie). De Algemene Inspectie is een ministeriële dienst die optreedt als intern controleorgaan van de geïntegreerde politie. Ze is autonoom ten opzichte van de geïntegreerde politie en staat onder het gezamenlijk gezag van de Minister van Binnenlandse Zaken en de Minister van Justitie. De Algemene Inspectie controleert de werking van de geïntegreerde politie en licht op regelmatige basis de doeltreffendheid en efficiëntie van de geïntegreerde politie door.

 

Ten slotte kan binnen de gerechtelijke zuil van de Federale Politie de Centrale Dienst voor de Bestrijding van de Corruptie (CDBC) nog worden aangestipt (cf. infra pijler 'anti- corruptie diensten'). Dit is een gespecialiseerde, centrale politiedienst die zich bezig houdt met corruptiemisdrijven, fraude met overheidssubsidies en fraude bij overheidsopdrachten.

 

In 2008 beschikte de Federale Politie over een totaalbudget van € 853.082.000. Daarvan was € 110.969.000 bestemd voor personeelskosten, € 172.934.000 voor het functioneren en € 55.810.000 als investeringskost. Hoewel het totaalbudget van de Federale Politie sneller gestegen is dan de index, is deze stijging ongelijk aangezien het investeringsbudget minder is gestegen. De Lokale Politie beschikte in 2008 over een totaalbudget van € 2.178.092.276,71. Zowel de politievakbonden als de Federale Politieraad hebben hun bezorgdheid geuit over de financiële situatie en de mogelijke impact die deze toestand heeft op de goede werking van de (federale) politie.

 

Aangezien België een veelheid aan bijzondere inspectiediensten kent die alle onder verschillende ministeriële diensten en vakdepartementen ressorteren, kunnen de voorziene werkingsmiddelen van de bijzondere inspectiediensten niet zonder meer worden afgeleid uit de federale begroting. Desalniettemin kan voor wat betreft de douane worden besloten dat hoewel het huidige budget een adequaat functioneren van de dienst toelaat, dit voor de personeelsmiddelen eerder beperkt is. In het bijzonder kan vermeld worden dat de douane onderhevig is aan een regel die voorziet dat vijf vertrekkende ambtenaren slechts door drie nieuwkomers mogen worden vervangen. De beperkte personeelscapaciteit draagt ertoe bij dat de douane controles uitvoert op basis van risicomodellen aangezien niet alles gecontroleerd kan worden.

 

Voor wat betreft de geïntegreerde politie ligt een zogenaamde out-of-budget funding moeilijk: de wettelijke mogelijkheden zijn gelimiteerd en eventuele speelruimte is beperkt. Niettemin bestaan mogelijkheden die als een vorm van out-of-budget funding kunnen worden gezien. Zo kan de Federale Politie voor haar normale werking gebruik maken van inbeslaggenomen voertuigen en kunnen de lokale politiezones een bijkomende financiering krijgen via het verkeersveiligheidsfonds om acties met betrekking tot verkeersveiligheid op te zetten. Daarnaast bestaat de mogelijkheid om de kosten verbonden aan protocollaire opdrachten door te rekenen en kan het recente voorbeeld worden aangehaald waarbij de bewoners van een villawijk zelf de kosten van een politiecamera in hun buurt willen dragen.

 

Ook voor de douane ligt out-of-budget funding moeilijk. Het werkingsbudget blijft strikt genomen beperkt tot wat er voorzien is in de federale begroting. Evenwel laat art. 17 van de algemene wet van 18 juli 1977 inzake douane en accijnzen toe dat, wanneer de douane bijzondere prestaties verstrekt, er retributies ten bate van de Staat worden geheven ter compensatie van de gemaakte kosten. Dit kan eventueel als een vorm van out-of-budget funding worden omschreven. Volledigheidshalve dient evenwel te worden opgemerkt dat het heffen van retributies momenteel onder druk staat en dat naar alle waarschijnlijkheid deze bijkomende financieringsbron op termijn zal verdwijnen.

 

Wat de bezoldiging betreft, kan gesteld worden dat zowel politieambtenaren als de federale ambtenaren die bij de bijzondere inspectiediensten en de douane werken goed verloond worden, hoewel de verloning eerder beperkt is voor de lagere graden. Bovendien ontvangen zowel politie- als federale ambtenaren diverse toelagen en vergoedingen. In het bijzonder voor de geïntegreerde politie voorziet het politiestatuut in een veelheid aan mogelijkheden tot het verwerven van bijkomende vergoedingen. De praktijk wijst uit dat dit de politieorganisatie gevoelig maakt voor misbruik. 

 

Politie



Federale ambtenaren 

 
Hulpagenten van politie


 
basiskader

 
middenkader

officierskader

Bruto niet-geïndexeerd jaarinkomen uitgedrukt in euro

 

De politieorganisatie wordt met een aantal uitdagingen geconfronteerd op ICT-vlak. Deze uitdagingen hebben echter vooral betrekking op concrete ICT- toepassingen en de integratie van de verschillende politiedatabanken, en niet zozeer op de computerinfrastructuur. Er kan dan ook niet gesteld worden dat de computerinfrastructuur druk zet op een adequate werking van de politie.

 

Bij de douane zouden sinds een vijftal jaar de grootste uitdagingen op het ICT-vlak van de baan zijn. Toch bestaan er vermoedens dat de douane met gelijkaardige uitdagingen wordt geconfronteerd.

 

Samenvattend kan worden gesteld dat er zich zowel bij de geïntegreerde politie als de douane slechts beperkte uitdagingen stellen op budgettair vlak en dat zowel politieambtenaren als federale ambtenaren van een adequate bezoldiging genieten. Hoewel er zich in het bijzonder bij de geïntegreerde politie uitdagingen op ICT-vlak stellen, vormen deze geen bedreiging voor het adequaat functioneren.



De Ministers van Binnenlandse Zaken en Justitie coördineren gezamenlijk het algemeen politiebeleid door onder andere de opdrachten en prioritaire doelstellingen van de geïntegreerde politie vast te leggen in de vierjaarlijkse nationale veiligheidsplannen (NVP). Op lokaal niveau worden de opdrachten en prioritaire doelstellingen vastgelegd door de zonale veiligheidsraad531 in een zonaal veiligheidsplan (ZVP). Dit ZVP dient rekening te houden met het NVP en moet goedgekeurd worden door de burgemeester(s) alsook de Ministers van Binnenlandse Zaken en Justitie. Krachtens art. 5 van de Wet van 5 augustus 1992 op het politieambt oefent de geïntegreerde politie haar opdrachten van bestuurlijke en gerechtelijke aard uit onder de bevoegdheid van respectievelijk de bestuurlijke overheden (de Minister van Binnenlandse Zaken, de provinciegouverneurs en de burgemeesters) en de gerechtelijke overheden (de Minister van Justitie, het College van Procureurs-Generaal, het Federaal Parket en de procureurs des Konings). Aangezien deze overheden bevelen, onderrichtingen, vorderingen en/of richtlijnen kunnen uitvaardigen is er sprake van een beleidsmatige aansturing van de politieorganisatie.

 

Art. 122 van de Wet van 7 december 1998 garandeert de objectiviteit bij onder meer de aanwerving, evaluatie, selectie en bevordering van politieambtenaren. Deel IV, Titel I, Hoofdstuk I van het KB van 30 Maart 2001 bepaalt de toelatingsvoorwaarden, selectiecriteria en –procedure om toegelaten te worden tot het politieambt. Art. 48 en art. 107 van de hogervermelde wet bepalen de wijze waarop de leidinggevenden binnen de geïntegreerde politie worden aangewezen. Om aangeworven te worden dient de kandidaat politieagent en de kandidaat voor de hogere graden aan een aantal professionele criteria te voldoen die zijn gestipuleerd in artikelen 4.1.5 tot 4.1.12. Er zijn ook strenge beroepsonverenigbaarheden. Zo is het politieambt niet verenigbaar met een ander beroep, een openbaar ambt, een functie in particuliere ondernemingen met winstoogmerk en alle andere die door de minister van Binnenlandse zaken werden vastgesteld. Het politiepersoneel kan niet zomaar ontslagen worden. Daartoe dient vooreerst een tegensprekelijke tuchtprocedure door een hogere tuchtoverheid te worden voorgelegd aan de tuchtraad (bestaande uit een magistraat en twee bijzitters) en afzetting is de zwaarste sanctie. Men kan wel overgeplaatst worden in het kader van een inwendige ordemaatregel en ook dit verloopt tegensprekelijk.

 

De zonale veiligheidsraad garandeert het systematisch overleg tussen de burgemeesters, de procureur des Konings, de korpschef van de Lokale Politie en de bestuurlijk directeur-coördinator van de Federale Politie.

Telefonisch interview met Alain Luyckx, Diensthoofd Centrale Dienst voor de Bestrijding van de Corruptie, 24 augustus 2011. Voor meer informatie over de rekrutering, selectie en ontslag van depolitieambtenaren, verwijzen we naar pijler 5 "wethandhavingsdiensten".

De voorwaarden en criteria met de betrekking tot de aanwerving en benoeming van (nieuwe) federale ambtenaren werkzaam bij de diverse bijzondere inspectiediensten worden vastgelegd in statuut van het rijkspersoneel (cf. supra pijler 'publieke sector').

 

Ook de douane wordt beleidsmatig aangestuurd. Sinds december 2009 vormt de douane één van de zes algemene administraties van de Federale Overheidsdienst (FOD) Financiën. De douane staat onder leiding van een administrateur-generaal die op zijn beurt strategisch aangestuurd wordt door de voorzitter van de FOD Financiën. Deze laatste staat dan weer onder het gezag van de Minister van Financiën. Het is deze laatste die het beleid uitstippelt, in samenwerking met de stafdiensten van de FOD Financiën.


In de praktijk wordt, voor wat betreft de politieorganisatie, de vigerende regelgeving met betrekking tot de aanwerving en benoeming van nieuwe politieambtenaren toegepast. Niettemin stellen zich een aantal uitdagingen op dit vlak. In de eerste plaats, bestaat er onduidelijkheid over de toepassing van en de geldende criteria met betrekking tot het antecedentenonderzoek van kandidaat politieambtenaren. Ten tweede kan verwezen worden naar de rol van de politieke actoren bij het benoemen en herbenoemen van hoge politiefuncties. Art. 247bis W.G.P. stipuleert dat de gemeente- of politieraad een gemotiveerde voordracht doet voor de aanstelling van de zonechef van de Lokale Politie. De zonechef wordt vervolgens door de koning (Minister van Binnenlandse Zaken) benoemd. Om herbenoemd te worden heeft de zonechef het advies van de gemeente- of politieraad nodig. Daarnaast staat de Lokale Politie volgens art. 42 van diezelfde wet onder het gezag van de burgemeester en werft of benoemt de gemeente- of politieraad de andere leden van de Lokale Politie aan, natuurlijk volgens de voorwaarden die door de koning werden opgesteld. De commissaris-generaal en de directeurs-generaal van de Federale Politie worden volgens Art. 107 W.G.P. aangewezen op voordracht van de ministers van Justitie en Binnenlandse Zaken na gemotiveerd advies van de federale politieraad. Gezien politieke actoren betrokken zijn bij het aanwerven en benoemen van politieambtenaren is het niet uitgesloten dat er van een zekere politieke beïnvloeding sprake kan zijn.


Minister van Financiën, de Voorzitter en de Administrateur-generaal bepalen achtereenvolgens het beleid. De Europese instellingen, de WDO en andere internationale instellingen hebben ook een invloed op het beleid van de Douane. De Douane is ook afhankelijk van de stafdiensten (P&O, B&B, ICT, L) van de FOD Financiën en van de FOD's TIC, B&B en P&O die samen in staat zijn om de middelen te verschaffen.


Ook bij de bijzondere inspectiediensten en de douane in het bijzonder wordt de vigerende regelgeving met betrekking tot de aanwerving en benoeming van nieuwe ambtenaren toegepast. Met het oog op het waarborgen van de consistentie van het wervings- en benoemingsproces worden er bovendien zogenaamde 'standaardfunctiebeschrijvingen' gehanteerd: deze laten toe de concrete inhoud en verantwoordelijkheden verbonden aan een specifieke functie op voorhand duidelijk te omschrijven en voorzien in objectieve selectie- en evaluatiecriteria die de leidraad vormen bij de werving en bevordering.


Ook voor wat betreft de bijzondere inspectiediensten in het algemeen en de douane in het bijzonder kan geen twijfel over bestaan dat deze diensten beleidsmatig worden aangestuurd (cf. supra). Toch betekent dit niet noodzakelijk dat er sprake is van politieke inmenging noch dat de onafhankelijkheid van de dienst in het gedrang komt. Zowel bij de werving en selectie van nieuwe ambtenaren als bij het eigenlijke terreinwerk zijn er nauwelijks of geen mogelijkheden waar de politiek zich daadwerkelijk kan inmengen in het functioneren van de dienst. Volledigheidshalve dient te worden opgemerkt dat de politiek, onder de vorm van de wetgevende macht, een controlerende rol vervult ten aanzien van de douane. Niettegenstaande deze rol al herhaaldelijk werd opgenomen, zijn er geen aanwijzingen dat politieke inmenging een probleem zou vormen voor het onafhankelijk functioneren van de douane. Ten slotte kan vermeld worden dat de private sector soms een beroep doet op de douane inzake (controles op) namaak bijvoorbeeld. Dit kan de deur openzetten voor inmenging van de private sector in het functioneren van de douane en kan bijgevolg de onafhankelijkheid van de douane ten opzichte van de private sector hypothekeren.


Art. 32 van de Belgische Grondwet garandeert de openbaarheid van bestuursdocumenten (cf. supra pijler 'publieke sector'). Dit grondrecht geeft burgers het recht om inzage te vragen, uitleg te krijgen en een afschrift te ontvangen van bestuursdocumenten. De openbaarheid van bestuur is van toepassing op de federale administratieve overheden (onder meer de bijzondere inspectiediensten) en de geïntegreerde politie. Art. 32 van de Belgische Grondwet bepaalt echter ook dat de openbaarheid van bestuur aan banden kan worden gelegd. Art. 6 van de wet van 11 april 1994 betreffende de openbaarheid van bestuur voorziet in een opsomming van gevallen waarin een verzoek om bepaalde bestuursdocumenten te raadplegen kan worden afgewezen. Het gaat onder meer om de veiligheid van de bevolking, de openbare orde en de opsporing of vervolging van strafbare feiten. In geval een verzoek tot raadplegen van bestuursdocumenten wordt afgewezen, kan men tegen deze beslissing een administratief beroep instellen bij de administratieve overheid waarbij men de oorspronkelijke aanvraag heeft ingediend en bij de Commissie voor de Toegang tot en het Hergebruik van Bestuursdocumenten.

 

Voor wat betreft de geïntegreerde politie kan bijkomend worden aangestipt dat de NVP's en ZVP's in een beperkte vorm van transparantie voorzien aangezien zij de doelstellingen en prioritaire opdrachten van de geïntegreerde politie, alsook bepaalde organisatorische en logistieke randvoorwaarden omvatten. Zo wordt het parlement in kennis gesteld van de krachtlijnen van het NVP, maar mag het hier niet over stemmen. Het recentste NVP kan integraal worden geraadpleegd op de website van de Federale Politie. De gemeenteraden worden, met uitzondering van die delen die door de zonale veiligheidsraad als vertrouwelijk worden bestempeld, ingelicht over de inhoud van het ZVP. Zij mogen echter niet over de inhoud van deze ZVP's stemmen. Sommige politiezones stellen de ZVP's integraal ter beschikking op hun website, andere politiezones beperken zich tot het weergeven van de prioritaire doelstellingen, nog andere politiezones maken op aanvraag gratis een papieren versie over aan de inwoners van de politiezone.

 

Daarnaast communiceert de Federale Politie over haar aanpak en de behaalde resultaten middels perscommuniqués en jaarverslagen, wat evenwel geen expliciete wettelijke verplichting vormt. Op de website van de Federale Politie vindt men onder meer de nationale en lokale criminaliteitsstatistieken voor de periode 2000-2010 terug en de activiteitenrapporten van de federale gerechtelijke politie Directie Economische en Financiële Criminaliteit alsook die van de multidisciplinaire hormonencel.

 

Voor wat betreft de douane kan daaraan worden toegevoegd dat zowel de website van de douane zelf als de website van de FOD Financiën in een bijkomende vorm van transparantie voorzien. Burgers vinden er zowel algemene informatie met betrekking tot de missie en doelstellingen van de douane als antwoorden op een aantal veelvoorkomende praktische vragen. Daarnaast heeft dedouane alle beschikbare publicaties, omzendbrieven en vigerende wetgevingen inzake douane en accijnzen voor de burger toegankelijk gemaakt via het internet. Daarnaast communiceert de douane ook over haar aanpak en de behaalde resultaten middels persberichten.

 

Sinds 1 januari 2005 zijn de bijzondere en gewone wetten van 2 mei 1995 en 26 juni 2004 in werking getreden en dienen tal van openbare mandatarissen, hoge ambtenaren en leidinggevenden van ministeriële kabinetten een lijst van hun mandaten, ambten en beroepen alsook een vermogensaangifte indienen bij het Rekenhof. Deze mandatenlijst dient jaarlijks te worden ingediend en wordt na controle door het Rekenhof in het Belgisch Staatsblad gepubliceerd. Het nalaten de mandatenlijst en/of vermogensaangifte in te dienen wordt bestraft met een geldboete (cf. supra pijler 'wetgevende macht'). Voor wat betreft de politiediensten kan worden opgemerkt dat de hoge leidinggevenden van de bijzondere inspectiediensten onder de toepassing van deze regelgeving vallen. Dit is echter niet het geval voor de hoge leidinggevenden van de geïntegreerde politie. Dit laatste hoeft op zich geen probleem te vormen aangezien (1) de lonen van politieambtenaren wettelijk bepaald zijn en dus publiek toegankelijk zijn, en (2) politieambtenaren, in de regel, geen bezoldigde nevenactiviteiten mogen verrichten.

 

De wetgeving voorziet ook in voldoende transparantie naar slachtoffers toe. Zo stipuleert Art. 3bis van de Voorafgaande Titel van het Wetboek van Strafvordering dat slachtoffers de nodige informatie dienen te krijgen in verband met het statuut van benadeelde persoon en de burgerlijke partijstelling.


De mandatenlijst wordt jaarlijks in het Belgisch Staatsblad gepubliceerd. Voor wat betreft de bijzondere inspectiediensten in het algemeen en de douane in het bijzonder, kan op basis van de recentst gepubliceerde mandatenlijst voorzichtig worden besloten dat relevante activiteiten in de praktijk inderdaad worden bekend gemaakt. Evenwel blijft het onduidelijk in hoeverre deze lijst al dan niet volledig is.

 

Zoals hierboven vermeld, ondernemen de wetshandhavingdiensten heel wat pogingen om het breder publiek te informeren middels websites en publicaties en kan hierdoor gesteld worden dat deze diensten zich op deze manier transparant proberen open te stellen ten aanzien van de bevolking. 

De Belgische wetgever heeft met de oprichting van het het Vast Comité van Toezicht op de Politiediensten voorzien in een extern controleorgaan dat de werking van de politiediensten controleert. Het Comité P houdt toezicht op de globale werking van de geïntegreerde politie en de bijzondere inspectiediensten. Daarnaast controleert het Comité P ook het optreden en de werking van de Algemene Inspectie van de Federale Politie en van de Lokale Politie (cf. infra). Ten slotte dient opgemerkt te worden dat het Comité P strikt genomen niet is opgericht om individuele klachten te behandelen, desalniettemin kan besloten worden individuele klachten zelf te onderzoeken.

 

De Belgische wetgever heeft tevens een Commissie voor de Bescherming van de Persoonlijke Levenssfeer (hierna: Privacycommissie) opgericht. De privacycommissie vormt een extern en onafhankelijk controleorgaan dat waakt over de bescherming van de privacy bij de verwerking van persoonsgegevens en waartoe men zich in beperkte mate kan wenden met betrekking tot klachten over het optreden en functioneren van de politiediensten en de bijzondere inspectiediensten.

 

Ten slotte kan men zich met klachten met betrekking tot het optreden en functioneren van enerzijds de politiediensten en anderzijds de bijzondere inspectiediensten in het algemeen en de douane in het bijzonder eveneens wenden tot de betrokken diensten zelf alsook hun korpschefs, de diensten Intern Toezicht, de Algemene Inspectie van de Federale Politie en van de Lokale Politie (cf. infra), diverse ombudsmannen (cf. infra pijler 'ombudsman'), de burgemeester dan wel de Minister van Binnenlandse Zaken en de rechterlijke macht, zowel door het neerleggen van een klacht bij het openbaar ministerie of door zich burgerlijk partij te stellen en aldus een onderzoeksrechter te vatten (cf. supra pijler 'rechterlijke macht').

 

Wet van 18 juli 1991 tot regeling van het toezicht op politie- en inlichtingendiensten en op het coördinatieorgaan voor de dreigingsanalyse, BS 26 juli 1991. 

De Privacycommissie bestaat uit 16 leden, waarvan acht vaste leden en acht plaatsvervangende leden. Binnen de Privacycommissie zijn er zes sectorale comités die binnen een specifieke sector toezien op de bescherming van de privacy bij de verwerking van persoonsgegevens. Deze sectorale comités zijn samengesteld uit leden van de Privacycommissie en experten vertrouwd met de sector.

 
De diensten Intern Toezicht zijn controleorganen intern aan de politieorganisatie die instaan voor de controle op het individueel en collectief handelen van de politieambtenaren. Hun takenpakket concentreert zich op tucht en kwaliteitsbewaking. De burger kan zich enkel met klachten die betrekking hebben op het functioneren en optreden van de politie als zodanig tot deze diensten wenden en dus niet met klachten die betrekking hebben op de bijzondere inspectiediensten.

 

Er is niet voorzien in een orgaan dat zich specifiek toelegt op de bestrijding van corruptie door leden van de wetshandhavingsdiensten. Wel is het zo dat er diverse andere organen en diensten zijn die zich toeleggen op hetzij corruptiebestrijding (cf. infra pijler 'anti-corruptie diensten') hetzij controle van wetshandhavingsdiensten.In de eerste plaats is er het Comité P. Hoewel het instellen van onderzoeken naar corruptie niet expliciet in de wet voorzien is,

blijkt dit in de praktijk wel het geval te zijn. In de tweede plaats is er de Algemene Inspectie die onder andere de correcte toepassing van de deontologische code van de geïntegreerde politie inspecteert. Indien de Algemene Inspectie een misdrijf vaststelt (wat corruptie is) zal dit ter kennis van de gerechtelijke overheden worden gebracht. De gerechtelijke overheid zal vervolgens bepalen welke politiedienst de gewenste onderzoeksdaden dient te stellen. In de praktijk betekent dit dat zowel korpsen van de Lokale Politie als de federale gerechtelijke politie onderzoeken naar corruptie door politieambtenaren kunnen uitvoeren.

 

In de derde plaats kan de Centrale Dienst voor de Bestrijding van de Corruptie (CDBC) worden aangestipt (cf. infra pijler 'anti-corruptie diensten'). Deze gespecialiseerde politiedienst legt zich toe op het bestrijden van corruptiemisdrijven in het algemeen. Indien men corruptiemisdrijven gepleegd door politieambtenaren op het spoor komt, kan het onderzoek in samenwerking met het Comité P en/of de Algemene Inspectie worden gevoerd.

 

Ten slotte dient te worden opgemerkt dat niet voorzien is in een gespecialiseerde dienst die onderzoeken instelt naar corruptie gepleegd door ambtenaren van de douane. Wel kan een ad hoc samenwerking worden opgezet tussen de douane en het parket in geval van fraude gerelateerde misdrijven. Daarnaast komt de interne auditdienst van de douane voornamelijk tussen om de structurele oorzaken die aanleiding geven tot fraude gerelateerde misdrijven te identificeren en te remediëren.

 


Aangezien het gaat om een ministeriële dienst zich enkel toelegt op het controleren van de geïntegreerde politie, kan de burger zich enkel met klachten die betrekking hebben op het functioneren en optreden van de politie als zodanig tot deze diensten wenden en dus niet met klachten die betrekking hebben op de bijzondere inspectiediensten.

Hoewel de strafvordering ten aanzien van bepaalde personen niet kan worden uitgeoefend, geldt dergelijke immuniteit niet voor leden van de wetshandhavingsdiensten.


Informatie over de termijn waarbinnen klachten met betrekking tot het optreden en functioneren van de wetshandhavingsdiensten door de diverse organen en instanties bevoegd voor dergelijke klachten inderdaad worden afgehandeld, is niet eenvoudig op te halen. Voor de klachten afgehandeld door het Comité P is dergelijke informatie wel voorhanden. Er kan gesteld worden dat het Comité P de klachten van particulieren met betrekking tot het optreden van (leden van) de wetshandhavingsdiensten binnen een redelijke termijn behandelt. Het recentste jaarverslag van het Comité P verstrekt informatie over de termijn waarbinnen binnengekomen klachten worden behandeld. Het aandeel klachten dat hetzelfde kalenderjaar werd afgesloten nam de afgelopen jaren gestaag toe, terwijl de gemiddelde doorlooptijd gestaag afnam.

 

Hoewel eerder het Comité P alsook de Algemene Inspectie, de korpsen van de Lokale Politie, de Federale Politie en de CDBC werden vermeld als organen betrokken bij het instellen van onderzoeken naar corruptie gepleegd door wetshandhavingsambtenaren, wordt hier enkel gefocust op het Comité P en de Algemene Inspectie.

 

Uit het recentste jaarverslag van het Comité P en de gepubliceerde tussentijdse verslagen600 kan worden opgemaakt dat dit controleorgaan onderzoeken instelt naar (vermeend) corruptief gedrag door leden van de wetshandhavingsdiensten. Evenwel dient te worden opgemerkt dat niettegenstaande integriteitsschendingen ongeveer 45% van het totaal aantal klachten uitmaakt, het aantal klachten met betrekking tot corruptie in de praktijk zeer beperkt blijft: in 2008 ging het om vijf klachten en in 2009 om twee klachten. Daarnaast kan worden aangestipt dat het Comité P naar aanleiding van een aantal integriteitschendingen een integriteitscontrole bij de lokale recherche van de Lokale Politie Brussel-Hoofdstad/Elsene en een integriteitsaudit van de lokale recherche Antwerpen heeft uitgevoerd. Met name de integriteitsaudit van de Antwerpse lokale recherche kwam er naar aanleiding van een incident waarbij leden van de lokale recherche verdacht werden van het witwassen van gelden. Echter dient in deze context gemeld te worden dat de rol van het Comité P in dergelijke onderzoeken niet steeds onbesproken blijft. In de dossiers van het Hoog Comité van Toezicht en meer recent de politiezone HaZoDi en Ronald Janssen werd het Comité P eenzijdigheid verweten.

 

Ook de Algemene Inspectie stelt in de praktijk onderzoeken in naar corruptie gepleegd door politieambtenaren. In 2010 ontving de Algemene Inspectie zes gerechtelijke dossiers in verband met omkoping en/of corruptie.

 

Strikt genomen genieten leden van de wetshandhavingsdiensten in de praktijk niet van een strafrechtelijke immuniteit. Toch kan men niet omheen de vaststelling dat de bodemrechter bijzonder vaak de opschorting van straf uitspreekt ten aanzien van leden van de wetshandhavingsdiensten. Een potentiële verklaring voor dit fenomeen schuilt zowel in de hardere aanpak van leden van de wetshandhavingsdiensten bij aanvang van de uitoefening van de strafvordering (onder meer door het veelvuldig opteren voor de voorlopige hechtenis) en doordat rechters er vaak ten onrechte van overtuigd blijven dat er al sprake was van een of andere tuchtbeslissing.

 

Op donderdag 6 oktober 2011 werd in het duidingprogramma Panorama van de VRT een beeld geschetst van graaicultuur en intimidatie binnen de Hasseltse politiezone HaZoDi. Zo zou een systeem werden opgezet waarin overuren en weekendvergoedingen steeds aan dezelfde mensen werden toegekend, burgerkledij zijn gekocht op kosten van de politie, met een examen geknoeid en overgegaan tot pesterijen en intimidaties. Volgens de klokkenluiders ging het Comité P niet in op hun klachten. Het Comité P antwoordt dat het geen inzage had in het strafrechtelijk onderzoek dat onder leiding van de procureur des Konings tegen de klokkenluiders werd gevoerd (Comité P, e-mail van 11 oktober 2011).

Na verdacht en aangehouden te zijn voor de moord op Shana Appeltans en Kevin Paulus in januari 2010, bekende Ronald Janssen ook Annick Van Uytsel te hebben vermoord in april 2007. Toen pas bleek dat Janssen vlak na de verdwijning van Van Uytsel al als hoofdverdachte in beeld liep. Het Comité P werd belast te onderzoeken wat verkeerd liep tijdens dit bewuste onderzoek. De Politievakbond verwijt het Comité P enkel naar het speurdersteam te hebben gekeken en niet naar de interactie met justitie. Hoewel het Comité P terecht aanhaalt dat het enkel de politie kan controleren en niet justitie aangezien dit de bevoegdheid is van de Hoge Raad van de Justitie (Comité P, e-mail van 11 oktober 2011), merken we op dat geen enkele instantie bijgevolg de interactie daadwerkelijk onder de loep neemt.

Bovendien blijkt het tuchtstatuut van de politiediensten in de praktijk weinig performant te worden toegepast waardoor het afleggen van de nodige rekenschap binnen de organisatie in het gedrang komt: de huidige procedures zijn lang en ingewikkeld, tuchtsancties worden pas laat en in een beperkt aantal gevallen uitgesproken, er stellen zich volgens Sonja Becq bovendien grote discrepanties inzake de toepassingen van het tuchtstatuut zowel binnen als tussen de verschillende politiediensten en er is een gebrek aan eenvormigheid met betrekking tot de genomen sancties voor gelijkaardige feiten. Omdat het huidig tuchtreglement te moeilijk hanteerbaar is en de kansen te klein zijn om de hele procedure tot een goed einde te brengen, zijn, volgens Comité P-voorzitter Bart Van Lijsebeth, bij de politie de voorbije jaren dan ook heel wat tuchtprocedures niet opgestart.

 

De uitvoerende macht heeft voorzien in een deontologische code voor de geïntegreerde politie. De deontologische code bestaat uit vier hoofdstukken waarin de rechten en plichten van alle personeelsleden van de geïntegreerde politie worden besproken. De basishouding en -attitudes van het politiepersoneel worden erin geëxpliciteerd (onder andere respect voor de mensenrechten en grondwettelijke rechten en vrijheden, integriteit, onpartijdigheid en waardigheid van het ambt). Hoewel belangenconflicten niet expliciet worden behandeld, kan het politiepersoneel teruggrijpen naar de Wet van 7 december 1998 tot organisatie van een geïntegreerde politiedienst gestructureerd op twee niveaus. Die bepaalt namelijk dat politiepersoneel erover moet waken elke handeling of houding te vermijden die het vermoeden van onpartijdigheid aantast. Daarnaast kan ook verwezen worden naar Art. 69-70 van de deontologische code waarin de activiteiten die onverenigbaar zijn met het ambt van politieambtenaar worden opgesomd.617 Deze code regelt daarnaast ook het aannemen van giften en geschenken.

 

De uitvoerende macht heeft eveneens voorzien in een deontologisch kader voor de federale ambtenaren werkzaam bij de diverse bijzondere inspectiediensten (cf. supra pijler 'publieke sector'). Voor de ambtenaren werkzaam bij de douane kan bijkomend verwezen worden naar art. 321 van de algemene douanewet waarin bepaald wordt dat douaneambtenaren volstrekt niets meer mogen ontvangen dan hun wettelijk is toegekend.

 

De ambtenaren werkzaam bij de geïntegreerde politie zijn na hun uitdiensttreding onderhevig aan een aantal tewerkstellingsbeperkingen. Voormalige politieambtenaren mogen tot vijf jaar nadat zij uit dienst zijn getreden, niet werkzaam zijn binnen een (private) bewakingsonderneming: zij mogen geen leidinggevende noch uitvoerende functies uitoefenen binnen een dergelijke onderneming en zij mogen evenmin zitting nemen in de raad van bestuur. Ook mogen zij tot vijf jaar na de uitdiensttreding niet de functie van privédetective uitvoeren. Daarnaast geldt voor de voormalige politieambtenaren die werkzaam waren bij de Federale Wegpolitie de bijkomende beperking dat zij niet werkzaam mogen zijn als rijschoolinstructeur.


Er bestaat een discrepantie tussen de initiatieven die door de Belgische politiediensten formeel worden genomen en de integriteitsbewaking in de praktijk. Integriteit wordt binnen de politie als één van de centraal gestelde competenties naar voren geschoven zowel bij de selectieprocedure van toekomstige nieuwe personeelsleden als tijdens de opleiding van de aspiranten. Ook tijdens de verdere loopbaan wordt aandacht besteed aan het integriteitsbeleid en aan een integer uitoefenen van de politiefunctie door middel van verschillende trainingsprogramma's. Zowel in de basisopleiding, de voortgezette opleiding als in de voortgezette baremische opleiding komt deontologie en de deontologische code aan bod. Daarnaast bestaat er ook een aanbod van externe vormingsinitiatieven met betrekking tot dit onderwerp.

 

Ook voor de federale ambtenaren werkzaam bij de bijzondere inspectiediensten zijn er mogelijkheden om de inhoud van de deontologische code te leren toepassen. Voor de douaneambtenaren in het bijzonder wordt voorzien in verschillende verplichte opleidingen en cursussen rond integriteit en corruptie. Deze opleidingen richten zich zowel op sensibilisering als het aanreiken van praktische tools voor de dagelijkse praktijk. De leidinggevenden binnen de douane worden daarenboven verplicht om opleidingen en workshops met betrekking tot interne controle en procesbewaking te volgen.

 
KB van 14 Juni 2007 houdende wijziging van verscheidene reglementaire bepalingen, BS 22 juni 2007; Omzendbrief nr. 573 van 17 Augustus 2007 met betrekking tot het deontologisch kader voor de ambtenaren van het federaal administratief openbaar ambt, BS 27 augustus 2007.


Niettegenstaande integriteit door de Belgische politiediensten als een basisattitude wordt gezien en voorzien is in een deontologische code voor de politiediensten, stelt het recentste jaarverslag van het Comité P dat "[k]lachten over integriteitsschendingen […] jaarlijks goed [zijn] voor een belangrijk aandeel in het totaal aantal klachten bij het Comité P of de politiediensten". Klachten met betrekking tot integriteitsschendingen maken ongeveer 45% van het totaal aantal klachten uit (cf. supra). Het Comité P maakt in haar recentste jaarverslag onder meer melding van integriteitsschendingen die verband houden met het politieoptreden, de politiehoedanigheid en deontologische fouten. In het bijzonder wordt het ongeoorloofd toegang verschaffen tot en misbruik maken van politionele informatie voor persoonlijke doeleinden aangestipt. Dit niet-integer gedrag lijkt bovendien een structureel probleem te zijn binnen de politiediensten. In deze context dienen we ook te wijzen op de uitvoerige media-aandacht voor het (vermeend) niet-integer gedrag binnen het Commissariaat-Generaal van de Federale Politie, die – zonder een uitspraak te willen doen over de grond van de zaak – op zijn minst de schijn van een gebrek aan integriteit binnen de politietop hebben gecreëerd. Recent kwamen bovendien een aantal zaken bij de Lokale Politie aan het licht, zoals de 'graaicultuur' in zowel de politiezone Gent als Hasselt, de vermeende examenfraude binnen de zone Hasselt, het gesjoemel met een proces-verbaal door de korpschef in Gent en de visakaarten affaire in Antwerpen. Met andere woorden, hoewel aandacht wordt besteed aan integriteit en deontologie doorheen de opleiding en loopbaan, en voorzien is in strafrechtelijke en tuchtrechtelijke mechanismen die kunnen toegepast worden door zowel interne als externe onafhankelijke organen, dient te worden geconcludeerd dat dit geen waterdicht systeem vormt om de integriteit en het deontologisch gedrag van de leden van de politiediensten te garanderen. 

Het gaat om een reeks onregelmatigheden met betrekking tot bevorderingen en ordemaatregelen. Eind 2007 en midden 2008 werden twee secretaresses, waaronder die van de toenmalige commissaris-generaal van de federale politie, op onregelmatige wijze naar een hoger kader gepromoveerd. Nadat de woordvoerster van de federale politie zich hierover publiekelijk uitliet, werd zij op onregelmatige wijze overgeplaatst. Daarnaast werd ook een voormalig kabinetsmedewerkster van het ministerie van Binnenlandse Zaken na het plegen van fraude op onregelmatige wijze benoemd. Een onderzoek van het Comité P in september 2008 bevestigde de onregelmatigheden.


Voor de bijzondere inspectiediensten in het algemeen en de douane in het bijzonder is een evaluatie van de mate waarin de voorhanden zijnde regelgevende initiatieven en controlemechanismen al dan niet de integriteit en het deontologisch gedrag van de douaneambtenaren garandeert minder voor de hand liggend. Binnen de douane leeft er een gevoel dat reeds veel inspanningen worden geleverd om de integriteit en het deontologisch gedrag van de douaneambtenaren te garanderen. Toch blijft het onduidelijk in welke mate deze initiatieven ook daadwerkelijk hun vruchten afwerpen en de integriteit van de douaneambtenaren in de praktijk weten te verzekeren.

 
In februari 2003 startte het Antwerpse parket een onderzoek naar mogelijk gesjoemel met Visakaarten door zowel politici als ambtenaren. De toenmalige korpschef en andere toppolitiemannen werden in beschuldiging gesteld van privé-gebruik van hun professionele bankkaarten en van valsheid in geschrifte (omdat ze de privé-aankopen hebben willen verdoezelen). Ook het toenmalig hoofd van de Antwerpse politieschool werd in verdenking gesteld en in 2006 en 2008 (beroep) veroordeeld voor misbruik van voordelen (zoals zijn dienstvoertuig). Het gerechtelijk luik tegen de politici werd in 2004 geseponeerd omdat allen hun Visa-uitgaven konden verantwoorden. Van de 15 topambtenaren hadden 12 ervan niet gehandeld met bedriegelijk opzet volgens de raadkamer, inclusief de politiemannen. Uiteindelijk werden 2 ambtenaren, de stadssecretaris en zijn adjunct veroordeeld.

In deze context kunnen we ook verwijzen naar de zogeheten graaicultuur (resources – practice) waarin duidelijk blijkt dat de bestaande integriteitmechanismen niet werken.


De politiediensten kunnen in het kader van een vooronderzoek al dan niet met de toestemming van de procureur of onderzoeksrechter verschillende opsporingshandelingen stellen (cf. infra pijler 'wethandhavingsdiensten'). Het gaat onder meer om het plaatsbezoek, de observatie, de ondervraging, het getuigenverhoor, het inwinnen van gegevens met betrekking tot bankrekeningen en –transacties, de huiszoeking, de inkijkoperatie, de inbeslagneming, het databeslag, de netwerkzoeking, de uitgestelde tussenkomst, de schending van het briefgeheim, de identificatie en lokalisatie van telefoonnummers en het afluisteren van privé-(tele)communicatie.

 

Van belang om aan te stippen is dat er eveneens een proactief opsporingsonderzoek kan worden ingesteld. In dat geval wordt informatie verzameld met betrekking tot misdrijven die nog niet gepleegd zijn of nog niet aan het licht gebracht zijn. Hierbij aansluitend dienen de bijzondere opsporingsmethoden te worden vermeld. Het betreffen opsporingsmethoden die zich kenmerken door hun heimelijk karakter en tot stand zijn gekomen vanuit een tekortschieten van de traditionele opsporingsmethoden. De bijzondere opsporingsmethoden worden, in tegenstelling tot de traditionele opsporingsmethoden, limitatief opgesomd. Het gaat om de observatie, infiltratie en informantenwerking.

 

De politie beschikt dus over een veelheid aan opsporingsmethoden en –technieken om corruptie op te sporen. Hoewel men zich kan afvragen of het ook niet mogelijk moet kunnen zijn om in bepaalde gevallen entrapment te gebruiken, kan het arsenaal aan opsporingsmethoden en –technieken geëvalueerd worden als afdoende en adequaat om corruptie op te sporen.

Wanneer gekeken wordt naar het aantal onderzoeken naar corruptie, dan blijken er tussen 2001 en 2010 164 onderzoeken naar corruptie te zijn ingesteld. Na onderzoek bleven er 16 bewezen feiten van corruptie over. Deze cijfers zijn echter bijzonder moeilijk in te schatten aangezien dergelijke gegevens niet op een longitudinale en structurele wijze worden verzameld en verwerkt, hoewel het college van procureurs-generaal een dergelijke databank heeft opgestart, maar naar verluidt is die niet volledig. Bovendien is het zo dat corruptieonderzoeken door zowel de lokale als de federale politie kunnen worden uitgevoerd. Binnen de federale politie kunnen de gedeconcentreerde en gedecentraliseerde eenheden alsook de Centrale Dienst voor de Bestrijding van de Corruptie met dergelijke dossiers belast worden. Daarnaast kan verwezen worden naar het hoofdstuk over anticorruption agencies, waarin de opmerking wordt gemaakt dat enerzijds ondernemingen corruptie nauwelijks rapporteren en dat België anderzijds niet over een organisatie beschikt die dergelijke misdrijven identificeert.


In België bestaat er geen onderscheiden 'electoral management body' of 'verkiezingsautoriteit'. Er zijn verschillende autoriteiten betrokken bij het organiseren en controleren van de verkiezingen. Deze beschikken in het algemeen over voldoende middelen. Bij het organiseren van de verkiezingen zijn de drie machten betrokken, wat bijdraagt tot de onafhankelijkheid. Toch worden er ook enkele problemen vastgesteld. Deze problemen hebben voornamelijk betrekking op de Commissie voor de controle op de verkiezingsuitgaven en de boekhouding van de partijen (Controlecommissie) enerzijds en de Commissies voor de controle op de geloofsbrieven en de validatie van de verkiezingen anderzijds. Problematisch aan de Controlecommissie is haar politieke samenstelling en de beperkte de facto controle waar o.m. GRECO op gewezen heeft. De ondersteuning van het Rekenhof voor de Controlecommissie biedt maar een gedeeltelijke oplossing. Bij de Commissies voor de controle op de geloofsbrieven en de validatie van de verkiezingen valt dan weer op dat het om zelfcontrole gaat (het parlement oordeelt over de geldigheid van zijn eigen verkiezing) en dat dat er geen beroep mogelijk is tegen de beslissingen van deze Commissies. Het verkiezingsproces wordt gekenmerkt door een hoge graad van transparantie. De burger wordt via talrijke kanalen geïnformeerd over zijn rechten en plichten als kiezer. De burger zou wel te weinig op de hoogte zijn van zijn inzagerecht in de aangiften van de verkiezingsuitgaven van de kandidaten en partijen. Er is geen deontologische code die specifiek van toepassingen is op de actoren die betrokken zijn bij de organisatie van en de controle op de verkiezingen. Het wettelijk kader biedt globaal gezien voldoende garanties die het neutrale en eerlijke verloop van de verkiezingen garanderen. Er zijn wel wat bezorgdheden over de elektronische stemprocedure, maar een recente wijziging van het systeem zou daarop een antwoord moeten bieden.

 

Verkiezingsautoriteit 
 
 

Deze tekst beschrijft de Belgische verkiezingsautoriteit of het 'electoral
management body' in België op federaal niveau. Er bestaat geen aparte
entiteit die als 'electoral management body' zou kunnen omschreven worden,
maar men kan wel verschillende actoren identificeren die betrokken zijn bij
het organiseren en het controleren van verkiezingen in België, waarvan de
voornaamste:

 

de kiesbureaus (de hoofdbureaus, de stembureaus en de telbureaus),

de Federale Overheidsdienst Binnenlandse Zaken, de Federale Overheidsdienst Buitenlandse Zaken (voor het stemrecht van de Belgen in het buitenland), de gemeentebesturen en de provinciebesturen

het parlement (Kamer en Senaat), waaronder:

het College voor de controle op het elektronisch stemmen

de federale Commissie voor de controle op de verkiezingsuitgaven en de boekhouding van de partijen

de Commissies voor de controle op de geloofsbrieven en de validatie van de verkiezingen

het Rekenhof

de griffiers van de Rechtbanken van eerste aanleg

de strafrechter

 

Bij de organisatie van en de controle op de verkiezingen zijn aldus de drie machten (de wetgevende, de uitvoerende en de rechterlijke) betrokken. We gaan eerst in op de actoren die betrokken zijn bij de organisatie van de verkiezingen en vervolgens op de actoren die betrokken zijn bij de controle.

 

De organisatie van de verkiezingen gebeurt door de Directie Verkiezingen van de FOD Binnenlandse Zaken en de gemeentebesturen (uitvoerende macht) en de kiesbureaus (voorgezeten door de rechterlijke macht) en dit op basis van de kieswetgeving (wetgevende macht). Er zijn drie soorten kiesbureaus: het hoofdbureau, het stembureau en het telbureau. Er is een kieskringhoofdbureau voor de Kamerverkiezingen en een collegehoofdbureau voor de Senaatsverkiezingen. Vervolgens is er een hoofdbureau op het niveau van de kieskantons. Een kieskanton omvat één of meerdere gemeenten. De hoofdbureaus worden voorgezeten door magistraten (rechterlijke macht). Naast het voorzitten zelf van de kieshoofdbureaus worden volgende taken chronologisch uitgevoerd door de voorzitters: 1) de ontvangst van de kandidatenlijsten en de aanvaarding van de lijsten en kandidaten, 2) de samenstelling van de stem- en telbureaus, 3) de opstelling van de kiezerslijsten, 4) het drukken van de stembiljetten, 5) het goedkeuren van de stemsoftware, 6) de algemene optelling van de uitgebrachte stemmen, 7) de verdeling van de zetels over de lijsten en 8) de aanwijzing van de gekozenen en opvolgers. In de kieskantons met elektronische stemming zijn er enkel stembureaus.

 
Op het moment van de redactie van dit document (oktober 2011) werd een politiek akkoord bereikt om de Senaat te hervormen en de rechtstreekse verkiezing van de senatoren af te schaffen.


Verschillende instanties zijn bevoegd voor de controle op de verkiezingen. Hierbij dient een onderscheid gemaakte te worden tussen de parlementaire controle (wetgevende macht) en de rechterlijke controle (rechterlijke macht).

 

Wat de parlementaire controle betreft, wordt in parlementaire commissies voorzien. Enerzijds zijn er de Commissies voor de controle op de geloofsbrieven en de validatie van de verkiezingen. Deze gaan na of de verkozenen aan alle verkiesbaarheidsvoorwaarden voldoen. Zij controleren ook of de verkiezingen hebben plaatsgevonden in overeenstemming met de geldende regels. Anderzijds is er de federale Commissie voor de controle op de verkiezingsuitgaven en de boekhouding van de politieke partijen (hierna Controlecommissie genoemd). Zij staat in voor de controle op de partij- en campagnefinanciering (cf. infra pijler 'politieke partijen'). In deze pijler 'verkiezingsautoriteit' zal enkel gefocust worden op de controle op de campagnefinanciering. Daarnaast is er ook een parlementair College dat zich toelegt op de controle op de elektronische stemming. Dit College staat in voor de betrouwbaarheid van de elektronische stemming en maakt hierover een verslag op ten behoeve van het parlement. Tot slot speelt ook het Rekenhof een rol, m.n. inzake de controle op de partij- en campagnefinanciering. Het Rekenhof wordt reeds in andere pijlers uitgebreid besproken. Hier dient enkel opgemerkt te worden dat de plaats van het Rekenhof in de controlestructuur van de financiering van de politieke partijen en de verkiezingscampagnes wisselt. Voor de controle op federaal niveau en op het niveau van het Vlaams Gewest treedt het verplicht op (de federale Controlecommissie en de Vlaamse Controlecommissie moeten het Rekenhof raadplegen). Voor het Waals Gewest, het Brussels Hoofdstedelijk Gewest en de Duitstalige Gemeenschap kunnen de Controlecommissies van de regionale parlementen het Rekenhof raadplegen en advies vragen (een mogelijkheid waar zij overigens nog nooit gebruik van hebben gemaakt in de praktijk).

 

De rechterlijke controle is niet heel uitgebreid, maar de rechter kan wel bepaalde inbreuken op de kieswetgeving sanctioneren (denk bijvoorbeeld aan het zich onttrekken aan de stemplicht of gevallen van fraude). Daarnaast wordt er reeds vóór de verkiezingen plaatsvinden, een rechterlijke controle uitgevoerd naar de verkiesbaarheidsvoorwaarden.

 

Het zou ons te ver leiden om in deze bespreking voor alle actoren systematisch alle aspecten te bespreken. Daarom wordt ervoor gekozen om telkens kort aandacht te besteden aan de organisatie van de verkiezingen en vervolgens, wat de controle betreft, te focussen op de parlementaire commissies waarvan geargumenteerd kan worden dat die het dichtst aansluiten bij een 'electoral management body': de Commissie voor de controle op de verkiezingsuitgaven en de boekhouding van de politieke partijen (de Controlecommissie) enerzijds en, weliswaar in mindere mate, Commissies voor de controle op de geloofsbrieven en de validatie van de verkiezingen anderzijds.

 

Wat betreft de middelen van de organen die betrokken zijn bij het organiseren van de verkiezingen kunnen volgende vaststellingen worden gedaan. De Directie Verkiezingen van de FOD Binnenlandse Zaken bestaat uit ambtenaren. Deze vallen onder de normale regels voor ambtenaren en hebben bijgevolg geen bijzonder statuut. Voor het aanwerven van personeel voor deze dienst bestaan er functieprofielen, waarin duidelijk wordt omschreven aan welke criteria de kandidaten moeten voldoen. De Directie beschikt over een permanente cel die kan uitgebreid worden op het ogenblik dat er verkiezingen moeten georganiseerd worden. Op deze manier slaagt men erin om de wettelijke regeling die stelt dat er na het ontbinden van de kamers binnen veertig dagen verkiezingen moeten worden georganiseerd, na te leven. De kern van de permanente cel bestaat uit een dienstchef verkiezingen, een informaticus, een jurist, een webmaster, een coach verkiezingen, een adviseur-generaal en een directeur-generaal. Deze Directie Verkiezingen maakt na de verkiezingen een evaluatie van de punten die kunnen verbeterd worden. Daarvoor wordt onder meer gekeken naar de evolutie in andere landen. Op basis daarvan worden er geregeld reglementaire verbeteringen voorgesteld.

 

De voorzitter van het kieskring- of collegehoofdbureau (voorzitter van de Rechtbank van eerste aanleg) aanvaardt de lijsten en kandidaten voor de stemming, doet de algemene stemopneming in de kieskring of het college, verdeelt de zetels over de lijsten en wijst de gekozenen en opvolgers aan. De kantonvoorzitter (vrederechter) stelt de voorzitters van de stembureaus en de voorzitters en bijzitters van de telbureaus aan. De stembureaus bestaan, naast de voorzitter, uit vier vaste bijzitters en één secretaris. De secretaris van een stembureau wordt vrij gekozen door de voorzitters van de stembureaus. De leden van de stem- en telbureaus zijn burgers. Deze burgers worden ad random geselecteerd. Iedereen zou in principe in zijn leven een paar keer in een bureau moeten hebben gezeteld. Het presentiegeld van de leden van de kiesbureaus wordt vastgelegd in een KB. Teneinde de kiesverrichtingen vlot te laten verlopen heeft de wetgever voorgeschreven dat de voorzitter van het kantonhoofdbureau een opleiding organiseert voor alle voorzitters en secretarissen van de stembureaus en stemopnemingsbureaus van zijn kanton. Deze opleiding wordt gegeven in de week voorafgaand aan de verkiezingen.

 

Wat de controle betreft, focussen we op de parlementaire commissies.


De Controlecommissie is samengesteld uit enerzijds de voorzitters van de Kamer van Volksvertegenwoordigers en de Senaat en anderzijds twintig vaste en twintig plaatsvervangende parlementsleden die worden aangewezen op voordracht van de fracties van de Kamer van Volksvertegenwoordigers en van de Senaat, volgens het beginsel van de evenredige vertegenwoordiging waarin het Kieswetboek voorziet, en met inachtneming van de pariteit tussen Kamerleden en Senatoren. De leden van de Controlecommissie worden benoemd zodra de kamers zijn samengesteld. Qua middelen beschikt zij permanent over een secretariaat met twee juristen (waaraan in verkiezingstijd twee of drie personen worden toegevoegd). De Commissie en haar secretariaat beschikken niet over bijzondere financiële of boekhoudkundige expertise, en doen geen beroep op externe specialisten voor concrete dossiers, maar de twee secretarissen kunnen op informele wijze hun collega's van de griffie van het parlement die daar wel over beschikken, raadplegen. Weekers vermeldt dat, aangezien de Controlecommissie is samengesteld uit parlementsleden, zij over voldoende middelen beschikt. De parlementsleden worden namelijk bijgestaan door het personeel dat de fracties ter beschikking hebben. De parlementsleden zijn vrij om zelf te beslissen hoe zij de middelen inzetten, waardoor zij ervoor kunnen opteren om minder, of net meer, middelen in te zetten in deze Controlecommissie.

 

De Groupe d'Etats contre la corruption (GRECO) van de Raad van Europa formuleert, op basis van een evaluatie, twijfels bij de mogelijkheid van de Controlecommissie om voor meer te zorgen dan een louter formele controle. Men verwijst dan naar de beperkte personele middelen en deskundigheid van de leden. De Controlecommissie probeert dit op te vangen door zich vooral te baseren op adviezen van het Rekenhof. Volgens GRECO volstaat dit echter niet vermits het Rekenhof zich enkel richt op ernstige overtredingen. Hoe dan ook kan de Controlecommissie geen recht spreken zoals een juridisch orgaan, aangezien zij niet behoort tot de rechterlijke macht.

 

In de Kamer worden de geloofsbrieven onderzocht door zes commissies van ieder zeven leden bij loting aangewezen. Zij rapporteren aan de Kamer die uitspraak doet. In de Senaat worden de beslissingen over de geloofsbrieven voorbereid door een commissie van de zeven oudste rechtstreeks gekozen leden.

 

De organisatie van de verkiezingen en de controle erop is stevig verankerd in de wetgeving. De Belgische Grondwet regelt de fundamentele aspecten. Zo voorziet de Grondwet in artikel 62 dat de leden van de Kamer van Volksvertegenwoordigers rechtstreeks worden gekozen door de burgers die de volle leeftijd van 18 jaar hebben bereikt en die niet verkeren in één der gevallen van uitsluiting bij de wet bepaald. De Commissies voor de controle op de geloofsbrieven vinden hun wettelijke basis in de Grondwet. Het Kieswetboek somt de verschillende actoren die betrokken zijn bij de organisatie van de verkiezingen op en regelt de taken van het hoofdbureau en de andere bureaus. De Wet betreffende de geautomatiseerde stemming bepaalt de aanmaak, de goedkeuring en het gebruik van de verkiezingsprogrammatuur en het verloop van de elektronische stemprocedures. De taken van de Controlecommissie op de verkiezingsuitgaven worden geregeld in de wet van 4 juli 1989 betreffende de beperking en de controle van de verkiezingsuitgaven, de financiering en de open boekhouding van de partijen.

 

De Directie verkiezingen van de FOD Binnenlandse Zaken geeft, als onderdeel binnen de uitvoerende macht, onderrichtingen aan de stem- en telbureaus. Dit zijn echter slechts onderrichtingen. De magistraten die de kieshoofdbureaus op het niveau van de kieskring, het college of het kanton voorzitten blijven volledig onafhankelijk en kunnen ervoor kiezen om de onderrichtingen niet op te volgen. Daarnaast staat de Directie in voor de volledige logistieke operatie van de verkiezingen. Dit gebeurt in nauwe samenwerking met de gemeenten en provincies.

 

De federale Controlecommissie baseert zich voor het beoordelen van de campagnefinanciering op de verslagen opgesteld door de voorzitters van de hoofdbureaus en ingediende opmerkingen. Zij moet ten laatste 90 dagen na de ontvangst van alle verslagen uitspraak doen over de juistheid en de volledigheid van elk verslag. Zij moet ook het eindverslag opstellen en de procureur des Konings een met rede omkleed advies overzenden. GRECO stelt in haar rapport van 2009, dat er niet kan gesproken worden van een onafhankelijk controlesysteem in de zin van artikel 14 van aanbeveling Rec (2003)4, aangezien de controle wordt uitgeoefend door parlementsleden. Deze zijn dus tegelijkertijd rechter en partij, wat vragen doet rijzen over de ernst waarmee de cijfers kunnen worden gecontroleerd. De samenstelling van de Commissie geeft een belangrijke of zelfs exclusieve rol aan de politieke partijen en in de praktijk zou de commissie dan ook weinig geneigd zijn om werkelijk controle uit te oefenen en beslissingen te nemen die tot een sanctie kunnen leiden, zelfs wanneer het Rekenhof mogelijke overtredingen ontdekt of voorbehoud maakt. De betrokkenheid van het Rekenhof in het controleproces biedt (in de huidige context) niet alle waarborgen dat de politisering van de Controlecommissie gecompenseerd wordt. Immers, zo redeneert GRECO, ook al is het Rekenhof in principe onafhankelijk, het blijft een collateraal orgaan van het Federaal Parlement.

 

De Commissies voor de controle op de geloofsbrieven baseren zich hoofdzakelijk op de processen-verbaal van de voorzitters van de kieskringen. Zij beslechten zelf de geschillen die hierbij kunnen rijzen (art. 48 G.W.). De controle over de regelmatigheid van de verkiezingen voor het federale parlement gebeurt dus niet door een rechterlijke instantie, maar door het parlement zelf. Tegen die beslissing is geen beroep mogelijk. Ook hier kunnen dus vragen gesteld worden over de onafhankelijkheid. Het risico blijft bestaan dat de geloofsbrieven van een regelmatig gekozen lid worden afgewezen om politieke redenen. Het Europees Hof voor de Rechten van de Mens (EHRM) heeft Roemenië eerder al veroordeeld omdat de verkiezingscommissie die in laatste aanleg oordeelde in meerderheid uit politici bestond. Tot op vandaag werden in België nog geen maatregelen genomen om een veroordeling op gelijkaardige gronden te vermijden.



Uit de interviews en geconsulteerde documenten kwamen geen problemen naar voren in verband met de onafhankelijkheid van de organisatie van de verkiezingen zelf. De beperkingen inzake de onafhankelijkheid van de parlementaire commissies die onder 'law' besproken waren, werken uiteraard ook door in de praktijk.

 

Wat de transparantie van de organisatie van de verkiezingen betreft, voorziet de wet in heel wat garanties. We geven enkele voorbeelden uit de verschillende onderdelen van het verkiezingsproces.

 

De datum van de verkiezingen is wettelijk bepaald. Artikel 65 van de Grondwet stelt dat de leden van de kamers worden gekozen voor vier jaar en dat de kamers om de vier jaar worden vernieuwd. Bij een eventuele vervroegde ontbinding van de federale wetgevende kamers geschieden er verkiezingen binnen 40 dagen (art. 106 KW.).

 

De kandidatenlijsten en de (gedeeltelijke en volledige) officieuze verkiezingsuitslagen en officiële verkiezingsresultaten worden uitsluitend elektronisch of via digitale transmissie doorgezonden naar de FOD Binnenlandse Zaken (fax en telefoon zijn een uiterst noodmiddel) en de kieshoofdbureaus op het hoger niveau, alsmede naar de griffier van de Kamer vanuit de kieskringhoofdbureaus en naar de griffier van de Senaat vanuit de collegehoofdbureaus.

 

Ook inzake campagnefinanciering zijn er verschillende wettelijke bepalingen die de transparantie moeten versterken. Hierbij wordt er een onderscheid gemaakt tussen de aangifte van de uitgaven van de partijen en de aangifte van de uitgaven van de individuele kandidaten. De voorzitters van de rechtbanken van eerste aanleg maken een verslag op van de uitgaven die politieke partijen voor de verkiezingspropaganda hebben gedaan (cf. infra indicator 'campaign regulation'). De oorspronkelijke aangiften van de uitgaven en de aangiften betreffende de herkomst van de middelen van de partijen dienen bij dit verslag te worden gevoegd. Over de aangiften van de kandidaten wordt er geen soortgelijk verslag uitgebracht door de voorzitters van de rechtbank. Het verslag van de voorzitters dient binnen zestig dagen na datum van de verkiezingen, gedurende vijftien dagen, op de griffie van de rechtbank ter inzage te worden gelegd van alle op de kiezerslijst ingeschreven kiezers, op vertoon van hun oproepingsbrief. De aangiften van de kandidaten worden op hun beurt, vanaf de eenendertigste dag na de datum van de verkiezingen, gedurende vijftien dagen, ter inzage gelegd van de op de kiezerslijst ingeschreven kiezers, op vertoon van hun oproepingsbrief. Zowel de aangifte van de uitgaven als die betreffende de herkomst van de middelen worden ter inzage gelegd. De burger beschikt dus over een zeker inzagerecht. Zo kunnen burgers bijvoorbeeld nagaan in welke mate partijen en verkiezingskandidaten voldaan hebben aan hun aangifteplicht inzake verkiezingsuitgaven. Dat inzagerecht is beperkt in de tijd, maar aan de burger kan buiten deze periode wel een gunst tot inzage verleend worden. Het komt aan de Controlecommissie toe te oordelen of zij die gunst wenst te verlenen. De Controlecommissie heeft reeds inzage verleend wanneer de aanvraag wetenschappelijke doeleinden had.

 

De Controlecommissie vergadert achter gesloten deuren, tenzij de wet of het huishoudelijk reglement anders bepalen. Het eindverslag van de Controlecommissie wordt gepubliceerd in het Belgisch Staatsblad en in de parlementaire stukken, die geconsulteerd kunnen worden op het internet. Hierbij dient opgemerkt te worden dat de gegevens betreffende de uitgaven in België in tegenstelling tot in andere landen slechts in zeer beperkte mate beschikbaar zijn. In het eindverslag van de parlementaire Controlecommissie worden enkel de uitgaven van de partijen en van de verkozen kandidaten vermeld. Dit wordt enigszins gecompenseerd door het hoger vermelde inzagerecht op de rechtbank van eerste aanleg, maar dit kan enkel door de kiezers van de betrokken kieskring en gedurende een beperkte periode van 15 dagen. Het verzamelen van de gegevens langs deze weg botst dus onvermijdelijk op een aantal praktische problemen.

 

De dossiers met betrekking tot het onderzoek naar de geloofsbrieven van de Commissies voor de controle op de geloofsbrieven worden bijgehouden in het intern kamerarchief. Ook externe personen kunnen, na schriftelijke toestemming van de griffier van de Kamer, toegang bekomen tot dat intern kamerarchief.

Hoger werd al ingegaan op de beperkingen van het inzagerecht op de rechtbank van eerste aanleg. Hier worden nog enkele bijkomende inspanningen met het oog op transparantie vermeld.

 

De directie verkiezingen van de FOD Binnenlandse zaken heeft een website 'Verkiezingen' ontworpen met allerhande informatie over de verkiezingen. In het onderdeel 'kiezer' vindt de burger alle informatie omtrent zijn rechten en plichten als kiezer en ook relevante formulieren. In het onderdeel 'kandidaat' wordt, onder meer, informatie over de verkiesbaarheidsvoorwaarden en de procedure om zich kandidaat te stellen voor de verkiezingen gepresenteerd. In het onderdeel 'officieel' presenteert men de documentatie die nodig is voor de goede organisatie van het kiesproces. In het laatste onderdeel 'media' vindt men, onder meer, reportages over de verkiezingen, persberichten, statistieken, enz. Algemeen kan geconcludeerd worden dat deze website zeer veel informatie bevat en bovendien zeer toegankelijk is. De Directie verkiezingen van de FOD Binnenlandse Zaken publiceert ook een brochure en de burger kan een CD-rom met uitleg over het kiesproces ontvangen. Voor algemene vragen over de verkiezingen kan de burger terecht bij het callcenter van de Dienst Verkiezingen.

Op de dag van de verkiezingen worden de tussentijdse resultaten ook voortdurend op de officiële website van de verkiezingsresultaten weergegeven. Daarnaast worden de tussentijds verkiezingsuitslagen ook rechtstreeks uitgezonden door bepaalde televisiezenders. Op deze manier is de burger zeer snel op de hoogte van de tussentijdse verkiezingsuitslagen.


In de verschillende stappen van het verkiezingsproces en voor de verschillende actoren worden wettelijke bepalingen voorzien die betrekking hebben op de verantwoording. Enkele voorbeelden kunnen dit illustreren.

 

Wat betreft de beslissing over de verkiesbaarheid van de kandidaten door het hoofdbureau, kan men in beroep gaan bij het Hof van Beroep. Tegen de andere beslissingen dan deze welke te maken hebben met de verkiesbaarheid van de kandidaten, kan echter geen beroep worden ingesteld. Wat betreft de kiezerslijsten, kan er beroep gegaan worden bij het college van burgemeesters en schepenen. Iedereen die ten onrechte ingeschreven, weggelaten of van de kiezerslijst geschrapt is, kan hier een bezwaar indienen. Het hoofdbureau van de kieskring of het college maakt een proces-verbaal op wanneer zij de voordracht van bepaalde kandidaten onregelmatig volgens de kieswetgeving verklaart, waarbij de redenen van de beslissing worden opgenomen in het proces-verbaal. De voorzitter van het kieskringhoofdbureau of het collegehoofdbureau brengt de kiezer of kandidaat die de betwiste voordracht heeft ingeleverd, onmiddellijk via een aangetekende brief van deze beslissing en van de redenen hiervan op de hoogte. Zij die de aanvaarde of afgewezen lijsten hebben ingeleverd kunnen op een vooraf bepaald moment en plaats bij de voorzitter van het kieskringhoofdbureau of het collegehoofdbureau een met redenen omkleed bezwaarschrift tegen de aanvaarding van bepaalde kandidaturen indienen.

 

Indien individuele kandidaten vinden dat ze benadeeld worden, bijvoorbeeld omdat andere kandidaten meer hebben uitgegeven dan ze mochten, dan mogen de individuele kandidaten daar klacht over neerleggen bij de Controlecommissie. Maar dat mogen enkel degenen die daar een belang bij hebben.

 

Voor elke klacht die door eender wie wordt neergelegd bij het parlement of de magistratuur, worden de leden van de Directie van de FOD Binnenlandse Zaken geroepen om de nodige verklaringen te geven. Dat gebeurt ook in de praktijk. Na elke verkiezing maakt het parlementair College voor de controle op de elektronische stemmen een verslag op.

 

Het is ook zinvol om te kijken naar de mechanismen om de parlementaire commissies zelf tot verantwoording te roepen. In het geval de Controlecommissie een onderzoek uitvoert naar een partij of een kandidaat, moet zij een afschrift van het verslag van dit onderzoek overmaken aan het Rekenhof, dat binnen de maand een advies uitbrengt over de juistheid en de volledigheid van de verslagen. Tegen de uitspraken van de Commissies voor de controle op de geloofsbrieven en de geldigheid van de verkiezingen is geen beroep mogelijk. Artikel 231 van de Kieswet bepaalt namelijk dat alleen de Kamer en de Senaat uitspraak doen over de geldigheid van de verkiezingen.

Volgens de respondenten zijn er in de praktijk weinig problemen omtrent de verantwoording wat de organisatie van de verkiezingen betreft. De wettelijke verplichtingen worden nageleefd. Wat controle op de verkiezingen betreft, vertaalt het feit dat er, wettelijk gezien, geen beroep mogelijk is tegen beslissingen van de Commissies voor de controle op de geloofsbrieven en de validatie van de verkiezingen, zich uiteraard ook in beperkte 'accountability' in de praktijk.


Er is geen sprake van een deontologische code die algemeen van toepassing is op al de organen die betrokken zijn bij het verkiezingsproces. Dit wil echter niet zeggen dat er geen deontologische regelingen zouden bestaan.

Ten eerste kan verwezen worden naar de algemene regels die van toepassing zijn op magistraten, ambtenaren, leden van de wetgevende macht en medewerkers van het Rekenhof (cf. respectievelijk de pijlers 'rechterlijke macht', 'publieke sector', 'wetgevende macht' en 'Rekenhof'). Voor de leden van de Directie verkiezingen van de FOD Binnenlandse Zaken geldt bovendien dat ze de deontologische code van de FOD Binnenlandse Zaken moeten naleven. Dit is een algemene deontologische code die van toepassing is op alle personeelsleden van de FOD Binnenlandse Zaken. Deze code bevat bijgevolg geen bepalingen die specifiek betrekking hebben op het beheer van verkiezingen.

 

Naast deze algemene vaststellingen, zijn er ook nog enkele bepalingen die specifiek van toepassing zijn op het verkiezingsproces. We geven twee voorbeelden bij wijze van illustratie. Zo moeten de stemopnemingsbureaus (of "telbureaus") op de dag van de stemming ten laatste om 14 uur zijn samengesteld. De voorzitter, de bijzitters en de secretaris leggen de eed af. Indien politieke partijen en/of kandidaat-politiek mandatarissen tijdens hun verkiezingscampagnes gebruik maken van persoonsgegevens, moet de wet van 8 december 1992 ter bescherming van de persoonlijke levenssfeer bij de verwerking van persoonsgegevens gerespecteerd worden.

 

Ook voor de controleorganen gelden de respectievelijke bepalingen van toepassing op magistraten, ambtenaren of parlementsleden. Er zijn geen specifieke bijkomende bepalingen, bv. inzake het voorkomen van belangenvermenging bij de controle van de verkiezingen.


De afwezigheid van een deontologische code die specifiek van toepassing is op het verkiezingsproces brengt met zich mee dat er ook hier verwezen dient te worden naar de pijlers waarin ingegaan wordt op de integriteit van ambtenaren, magistraten, medewerkers van het Rekenhof en leden van de wetgevende macht.

 

Daarnaast worden in de praktijk vragen gesteld over de neutrale opstelling van de Controlecommissie. GRECO baseert zich in haar rapport van 2009 daarvoor op o.m. volgende vaststellingen. "Op federaal niveau waren er sinds 1989 een half dozijn dossiers die alleen over politieke partijen met weinig macht gingen; de helft ervan ging over dezelfde partij en in bepaalde dossiers waar de Controlecommissie een beslissing moest nemen, werd haar beslissing soms geblokkeerd omdat één van de leden de vergadering had verlaten (het quorum was niet aanwezig) en de Controlecommissie het onderzoek van het punt niet op de agenda van een latere vergadering had gezet."


In de pijler 'politieke partijen' wordt uitgebreid ingegaan op de partij- en campagnefinanciering. In onderstaande tekst wordt enkel ingegaan op de controle op de campagnefinanciering.

 

Bij de controleprocedure inzake de aangiftes van de verkiezingsuitgaven van de politieke partijen en de kandidaten zijn op federaal niveau drie instanties betrokken. In chronologische volgorde zijn dat a) het hoofdbureau van de kieskring waar de kandidaten zijn opgekomen, b) het Rekenhof en c) de Controlecommissie.

 

De kandidaten dienen een 'akte van bewilliging' op te stellen. Bij het tekenen van de akte verbinden zij zich tot volgende zaken: 1) de wetsbepalingen inzake de beperkingen en controle van verkiezingsuitgaven in acht te nemen, 2) de aangiften van hun verkiezingsuitgaven en van de herkomst van de geldmiddelen die daaraan zijn besteed, tegen ontvangstbewijs, binnen 45 dagen na de verkiezingen aan te geven bij de voorzitter van het hoofdbureau van de kieskring en bij de voorzitter van het collegehoofdbureau en 3) de stavingsstukken betreffende hun verkiezingsuitgaven en de herkomst van de geldmiddelen gedurende twee jaar na datum van de verkiezingen te bewaren. Deze akte wordt ingediend bij de voorzitters van de hoofbureaus.

 

De voorzitters van de hoofdbureaus ontvangen, na de stemming, naargelang van het soort verkiezingen, de aangiftes van de verkiezingsuitgaven van de politieke partijen en de individuele kandidaten. Hoewel zij volgens de wet alle informatie en alle noodzakelijke aanvullende informatie mogen vragen, oefenen de voorzitters geen echt toezicht uit. Zij zorgen ervoor dat de betrokken personen de aangiftes doen en dat de maximumbedragen voor verkiezingsuitgaven niet worden overschreden.

 

De controle van het Rekenhof op de verkiezingsuitgaven betreft de aangiftes van verkiezingsuitgaven en de herkomst van de geldmiddelen van de politieke partijen en de individuele kandidaten. Het Rekenhof verstrekt hierover een advies aan de Controlecommissie.

 

De Controlecommissie onderzoekt de aangiften van verkiezingsuitgaven in het licht van de voorafgaande analyse van deze documenten door het Rekenhof. De Controlecommissie baseert zich inderdaad grotendeels op het werk van het Rekenhof. Dit houdt echter enkele risico's in. Het Rekenhof gaat ervan uit dat het door zijn hoofdzakelijk formele werk geen echt toezicht kan houden op de aangiftes. Wat de verkiezingsuitgaven betreft, moet het zich immers baseren op de informatie die het krijgt van de kiesbureaus en rechtbanken van eerste aanleg, namelijk de aangiftes van partijen en kandidaten. Het Rekenhof legt  zich niet toe op een occasionele controle van de uitgaven, maar op een geregelde controle en het beperkt zich tot het opsporen van eventuele incoherenties of grote verschillen van jaar tot jaar of van de ene verkiezing tegenover de andere. Bovenal heeft het Rekenhof geen toegang tot de boekhoudkundige stukken en bewijsstukken, wat het uitoefenen van enige substantiële controle bijzonder moeilijk maakt, terwijl de Controlecommissie die mogelijkheid wel heeft, maar er slechts gebruik van maakt bij klachten.

 

Belangrijk hierbij is ook dat de aangiften van de kandidaten en de lijsten niet systematisch worden nagekeken. De wetgever is er blijkbaar van uitgegaan dat de kandidaten de wet zouden naleven uit vrees dat een kiezer, maar wellicht vooral een concurrerende kandidaat, een klacht zou indienen.

 

In theorie kan het publiek deelnemen aan de controle van de verkiezingsuitgaven, aangezien elke burger toegang kan hebben tot de aangiften van verkiezingsuitgaven en van de herkomst van fondsen. Deze worden immers neergelegd bij de griffie van de rechtbank waar zij 15 dagen lang kunnen worden geraadpleegd, dikwijls op afspraak en (alleen) voor de kiezers van de betreffende kieskring.

 

Wanneer de partijen de beperkingen inzake campagnefinanciering (cf. infra pijler 'politieke partijen') niet naleven kunnen zij hiervoor gesanctioneerd worden door een administratieve sanctie (inhouding van de dotatie), die wordt opgelegd door de Controlecommissie. Als een partij geen enkele zetel in het Federaal Parlement haalt en dus geen recht heeft op een federale dotatie, kan zij door de Controlecommissie niet bestraft worden wanneer zij het plafond van de verkiezingsuitgaven overschrijdt. Kandidaten die de wet niet naleven (en bv. geen aangifte van hun uitgaven doen), kunnen strafrechtelijk gesanctioneerd worden. In de praktijk zien we dat de meeste kandidaten voldoen aan de wettelijke verplichting om een aangifte van de uitgaven in te dienen. Bij de verkiezingen van 2010 voldeed 3,5% van de kandidaten niet aan deze verplichting.

 

De procedures worden ofwel door de procureur des Konings opgestart, ofwel op aangifte van de Controlecommissie in het raam van haar controlebevoegdheid, of na een klacht van burgers of kandidaten. Er bestaan geen algemene en geconsolideerde statistieken van het resultaat van de controleprocedures waarbij de Controlecommissie betrokken is. De strafsancties die door de rechter worden uitgesproken, al dan niet na adiëring door de Controlecommissie, worden evenmin specifiek geïnventariseerd.

 

Verdussen725 wijst erop dat het theoretisch ook mogelijk is om een verkiezing te annuleren op basis van overdreven uitgaven, op basis van de wet van 4 juli 1989, maar dat is tot op heden nog niet gebeurd.

 

Wat de aangifteverplichting van de verkiezingsuitgaven betreft, wordt vastgesteld dat bij de federale verkiezingen van 1991, 1995, 1999 en 2003 er nooit sancties werden opgelegd, ofwel omdat de voorzitters van de kiesbureaus geen overtredingen hebben vastgesteld, ofwel omdat de procureurs de tekortkomingen na de klachten niet hebben vervolgd, ofwel omdat er ondanks overtredingen geen klacht werd ingediend door de Controlecommissie, een kandidaat of een andere persoon tegen de overtredende partij of kandidaat. Enkel in 2004 werd door de Controlecommissie formeel klacht ingediend bij de procureur des Konings tegen kandidaten die geen aangifte hadden ingediend. Hoewel er de laatste jaren een tendens is waarbij de Controlecommissie steeds strenger optreedt, neemt dit niet weg dat er toch nog een heel deel overtredingen door de vingers wordt gezien. De Controlecommissie steunt voornamelijk op vaststellingen die eerder zijn gedaan, het ontbreken van een klacht van een andere kandidaat, enz. Wat overschrijdingen van het maximumbedrag betreft, werd door de Controlecommissie nooit formeel klacht ingediend tegen kandidaten, omdat het vaak om fout ingeschreven bedragen ging en de uitleg die de kandidaten gaven door de Controlecommissie als voldoende werd geacht. Zo bleek een verklaring van de overtreder dat hij of zij verkeerd was ingelicht of niet op de hoogte was dat alles zo veel zou kosten steeds voldoende om geen klacht tegen de betrokkene in te dienen.


Er kunnen enkele vaststellingen worden gedaan die betrekking hebben op het integere verloop van de verkiezingsprocedure. Geïnspireerd door de 'guiding questions' gesuggereerd door de NIS-methodologie wordt hier ingegaan op volgende aspecten: 1) het stemrecht en de stemplicht, 2) de voorlichting omtrent het verloop van de verkiezingen, 3) het verloop van verkiezingsproces en 4) enkele specifieke bepalingen inzake elektronisch stemmen.

 

1. In de artikelen 62, derde lid en 68, § 2 van de Grondwet wordt bepaald dat de stemming verplicht en geheim is. Deze verplichting om deel te nemen aan de stemming is tevens vastgelegd in het Algemeen Kieswetboek. De vervolging en de straffen op het verzuim van de stemplicht worden geregeld in de artikelen 209 en 210 van het Algemeen Kieswetboek. Blanco stemmen en ongeldige stemmen worden niet meegeteld bij de verdeling van de zetels over de partijen. Deze stemmen worden genegeerd bij de zetelverdeling en geen enkele partij kan er een beroep op doen. Dat betekent dus dat wie blanco of ongeldig stemt zich neerlegt bij wat de andere kiezers samen beslissen.

 

Elke burger die ouder is dan 18 jaar en die niet ontzet is uit zijn burgerrechten, wordt opgenomen in de kiezerslijst en ontvangt een stembrief. De parketten van de hoven en rechtbanken zijn gehouden aan de burgemeesters van de gemeenten, waar de belanghebbenden op het ogenblik van de veroordeling of internering in de bevolkingsregisters ingeschreven waren, evenals aan de belanghebbenden zelf kennis te geven van alle veroordelingen of interneringen, waartegen met geen gewoon rechtsmiddel meer kan worden opgekomen en die uitsluiting van het kiesrecht of opschorting van dit recht ten gevolge hebben.

 

De wet van 18 december 1998 tot wijziging van het Kieswetboek gaf voor de eerste keer stemrecht aan Belgische onderdanen die in het buitenland gevestigd zijn, voor de verkiezing van de federale kamers. Dit recht werd uitgebreid door de wet van 7 maart 2002. Sindsdien kunnen Belgische onderdanen die in het buitenland verblijven, om hun stem voor die verkiezingen uit te brengen, kiezen uit vijf verschillende wijzen van stemmen: de persoonlijke stemming in België, de stemming bij volmacht in België, de persoonlijke stemming in de diplomatieke of consulaire beroepspost, de stemming bij volmacht in de diplomatieke of consulaire beroepspost of de stemming per briefwisseling.

 

Niet-Belgen met de nationaliteit van één van de lidstaten van de Europese Unie kunnen deelnemen aan de gemeenteraadsverkiezingen. Niet-Belgen met een niet-EU-nationaliteit mogen ook deelnemen aan de gemeenteraadsverkiezingen. Hiervoor is wel een verblijfsduur van vijf jaar vooropgesteld. Als niet-EU- burgers willen gaan stemmen, zullen ze zich op een kiezerslijst moeten inschrijven. Daarbij moeten ze ook een verklaring ondertekenen dat ze de Belgische grondwet en wetten zullen respecteren.

 

1. Er is geen sprake van echte opleidingen die burgers kunnen volgen omtrent de gewone en elektronische stemprocedure. Wel wordt op de website van de Directie Verkiezingen van de FOD Binnenlandse zaken toegelicht wat precies van de burger verwacht wordt op de dag van de stemming. Zo worden zowel de elektronische als de gewone stemprocedure stap voor stap uitgelegd. Men vindt er ook informatie over wanneer een stem al dan niet als geldig wordt beschouwd.

 

2. De controle van de identiteit van een kiezer door de leden van de stembureaus wordt verricht door het vergelijken van de gegevens die opgenomen zijn op de kiezerslijst met deze die vermeld zijn op de identiteitskaart van de persoon die komt stemmen. Deze controle betreft de naam, de voornamen, de geboortedatum, het geslacht en de hoofdverblijfplaats.

 

Leden van de partijen mogen aanwezig zijn in de stem- en telbureaus. Door het plaatsen van vertegenwoordigers in de telbureaus, kan men sneller op de hoogte geraken van de verkiezingsuitslagen en behoudt men een zekere controle op het verkiezingsverloop. De aanwezigheid van partijleden in de stembureaus brengt geen echte voordelen met zich mee. In de praktijk wordt van deze mogelijkheid dan ook weinig gebruik gemaakt.


Het elektronisch stemsysteem wordt gecontroleerd door het parlementair College voor de controle op de elektronische stemming. Van zodra de verkiezingen worden aangekondigd worden een aantal experts aangeduid die continu de stemsoftware controleren. Alle basissoftware wordt in een verzegelde kluis bewaard. Mocht er een probleem zijn, dan kan die basissoftware uit de kluis gehaald worden, om te controleren of alles zorgvuldig is verlopen. Er wordt een audit uitgevoerd op alle software die wordt gebruikt, gaande van het inzamelen van de stemmen tot de verdeling van de zetels. De aanmaak van de stemsoftware gebeurt bijvoorbeeld in een afgesloten ruimte met camera's. Een externe instantie registreert wie binnenkomt en buiten gaat bij de aanmaak van de stemsoftware. Er wordt een logboek bijgehouden. Enkel de leden van het parlementair College mogen binnenkomen wanneer ze willen.

 

De elektronische stemprocedure in België is niet zonder kritiek. De procedure wordt, onder meer, een gebrek aan transparantie verweten en zou frauduleus gedrag in de hand werken. In antwoord op deze en andere bezorgdheden heeft het parlement in 2008 groen licht gegeven voor de ontwikkeling van een nieuw elektronisch stemsysteem. De belangrijkste vernieuwing is dat de stem van de kiezer op een papierstrook wordt afgeprint en niet meer op een magneetkaart wordt geregistreerd. Zo krijgt de kiezer de mogelijkheid om na te gaan of de stem die hij of zij via de computer heeft uitgebracht correct geregistreerd is. Zo is er een duidelijke eenheid tussen de elektronische stem en de stem op papier. Mocht dat nodig blijken kunnen de stemmen ook manueel herteld worden. Het stemsysteem zou daardoor democratischer en transparanter zijn dan het vorige. Hierover zal echter pas echt een oordeel kunnen geveld worden op het moment dat de nieuwe procedure daadwerkelijk zal worden toegepast.


Dit verslag spitst zich toe op de parlementaire ombudsmannen bevoegd voor de federale overheid, het Vlaams en Waals gewest en de Vlaamse gemeenschap. De keuze om in gespreide slagorde naar de administratieve overheden en de burger te trekken hangt samen met de ingewikkelde Belgische staatsstructuur. Dit maakt het echter voor de burger niet eenvoudig om zijn/haar weg te vinden in het institutionele kluwen. De ombudsmannen zijn zich hiervan bewust en nemen ook initiatieven om de herkenbaarheid te verbeteren. De middelen hiertoe zijn wel beperkt aangezien informatiecampagnes vaak als een luxe worden beschouwd. Globaal kan echter gesteld worden dat de Belgische parlementaire ombudsdiensten over voldoende middelen beschikken en daar op een transparante wijze gebruik van maken. Niettemin werden in dit onderzoek een aantal lacunes geïdentificeerd die de efficiënte werking van de ombudsdiensten (zou kunnen) bemoeilijken. Deze hebben betrekking op het afleggen van verantwoording ten aanzien van de parlementaire organen en de maatregelen die genomen kunnen worden indien dit niet gebeurt, de formele opvolging van de aanbevelingen en de afwezigheid van uitgeschreven deontologische codes. Daar staat echter tegenover dat deze lacunes op het terrein vooralsnog geen echte problemen opleveren.

 

Ombudsman
 
 
 

België kent geen overkoepelende ombudsdienst, maar verschillende ombudsdiensten die ingedeeld kunnen worden naargelang het bestuurlijke niveau of de sector waarin deze werken:

 

De algemene score is een eenvoudig gemiddelde van de scores van de drie dimensies (capaciteit, governance en rol). Die scores voor deze dimensies zijn eenvoudige gemiddelden van de respectieve indicatorscores.

De wettelijke of decretaal geregelde ombudsdiensten verbonden aan een parlement (federaal, deelstatelijk);

De ombudsdiensten van de pensioenen, energie, de telecommunicatie, de postsector en de NMBS (de autonome overheidsbedrijven);

De lokale ombudsdiensten met als basis een gemeentelijk reglement;

De ombudsdiensten uit de privésector.

 

Deze analyse beperkt zich tot de parlementaire ombudsdiensten. Deze zullen hierna gemakshalve ombudsdiensten worden genoemd. De focus ligt hierbij op het federale niveau, maar waar nodig zal ook naar de regionale niveaus (uitgezonderd de Duitstalige Gemeenschap) worden verwezen.

 

Het college van de Federale Ombudsmannen werd opgericht door de wet van 22 maart 1995 en bestaat uit een Nederlandstalige en een Franstalige ombudsman die door de Kamer van Volksvertegenwoordigers worden aangesteld. Hoewel de Vlaamse Ombudsman reeds werd vermeld in het decreet van 23 oktober 1991 inzake de openbaarheid van bestuur, werd zijn rol pas duidelijk omschreven in een besluit van de Vlaamse regering van 9 december 1992. Met het decreet van 7 juli 1998 kreeg de Vlaamse ombudsdienst een nieuw statuut. Waar de ombudsman vroeger verslag diende uit te brengen aan de Vlaamse regering en ook door de regering werd ingesteld, brengt hij sindsdien verslag uit aan het Vlaamse parlement en wordt hij ook door de volksvertegenwoordigers benoemd. In tegenstelling tot de Franse Gemeenschap en het Waals Gewest, is er voor zowel de Vlaamse Gemeenschap als het Vlaams Gewest slechts 1 ombudsman omdat beide bestuursniveaus in Vlaanderen onder 1 parlement werden samengebracht. Op het niveau van het Waals Gewest, stelde het decreet van 22 december 1994 een ombudsdienst in en in 2002 werd ook op het niveau van de Franse Gemeenschap een ombudsdienst opgericht. Met het decreet van 26 mei 2009, ten slotte, werd ook op het niveau van de Duitstalige Gemeenschap een ombudsdienst opgericht.

 

Omdat de Belgische bevoegdheidsverdeling (federaal – gemeenschappen – gewesten - lokaal) niet altijd duidelijk is, werd een extern doorverwijssysteem ingesteld. Zo kunnen klachten waarvoor de gevatte ombudsman onbevoegd is, doorverwezen worden naar de bevoegde ombudsman. Hoewel Schram stelt dat dit inderdaad de herkenbaarheid niet bevordert, [moet gewezen worden op het samenwerkingsverband Permanent Overleg Ombudslieden of POOL dat in 1997 het leven zag. Hierbij is het de bedoeling de werking op het terrein te coördineren en werd in 2007 een website ontwikkeld die de burgers met hun klacht tot bij de juiste ombudsman moet leiden.


Hoewel de ombudsdiensten onafhankelijk zijn inzake de interne organisatie, zijn ze voor de financiële en personeelsmiddelen relatief afhankelijk van de respectievelijke parlementen. Het Rekenhof controleert elk jaar na afloop van het begrotingsjaar de economische boekhouding en de begrotingsrekeningen van de federale ombudsdienst. De rechtspositie en de personeelsformatie worden, op voordracht van de ombudsmannen, vastgelegd door de respectievelijke parlementen. Om personeel aan te werven dient men zelf de profielen op te stellen en de aanwerving te laten geschieden door Selor, het rekruteringsbureau van de overheid. De federale ombudsmannen doen beroep op het Opleidingsinstituut voor zowel het verwerven van administratieve competenties als voor het optimaliseren van het persoonlijk functioneren of de ontwikkeling van managementcompetenties. De personeelsformaties van de drie ombudsdiensten zijn sinds de opstart licht toegenomen en stabiel gebleven doorheen de laatste vijf jaar.


De werkingsmiddelen worden door een dotatie gegarandeerd, maar bijkomende middelen dienen steeds ter stemming te worden voorgelegd. Door die dotatie beschikken de ombudsmannen echter over een grote interne autonomie. Men probeert om vanuit deze autonomie de interne bedrijfsvoering te optimaliseren zodat de werking zo goed mogelijk kan worden afgestemd op de beschikbare middelen.

 

Tabel 8.7.2. Financiële middelen ombudsman

 

Over een periode van vijf jaar kennen de financiële middelen globaal een stijgende tendens. Op het regionale niveau, is er echter een dalende tendens vanaf 2009. In de interviews geven de ombudsmannen aan dat, gezien de huidige bevoegdheden, ze over voldoende middelen beschikken. Hoewel de werkingsmiddelen veelal worden goedgekeurd door de parlementen, zijn de middelen niet onbeperkt. Zo worden extra informatiecampagnes eerder als luxe beschouwd en werd in het verleden voor bijkomende bevoegdheden (zoals de klokkenluidersregeling) geen extra middelen voorzien.

 

Om effectief te zijn in hun werking, hebben de ombudsdiensten niet enkel financiële of personeelsmiddelen nodig, maar ook de nodige bevoegdheden. In het kader van hun onderzoeksopdracht kunnen ze vragen stellen aan de betrokken ambtenaren en diensten en dwingende termijnen opleggen voor de beantwoording ervan, vaststellingen doen ter plaatse, betrokken personen horen, zich laten bijstaan door deskundigen en documenten of inlichtingen doen meedelen die ze nodig achten. Bovendien kunnen de ombudsdiensten personen die in het onderzoek verhoord worden ontheffen van hun geheimhoudingsplicht. Ze kunnen echter nooit in de plaats treden van de besturen, diensten of ondernemingen die tot hun werkgebied behoren en kunnen van hen ook geen beslissingen afdwingen.


De ombudsman werd niet in de Belgische Grondwet opgenomen en dat zou, gezien de Belgische institutionele context, geen sinecure zijn. Uit de interviews kwam naar voren dat een opname in de Grondwet het moreel gezag wel zou verbeteren, maar niets wezenlijks zou veranderen aan de werking en onafhankelijkheid van de ombudsdiensten. Er is eerder een consensus om het klachtrecht van de burger in de grondwet in te schrijven dan de instelling zelf.

 

De onafhankelijkheid van de ombudsmannen wordt gegarandeerd in de respectievelijke wet en decreten. Zo ontvangen de ombudsmannen van geen enkele overheid instructies of bevelen en kunnen ze niet ontslagen worden wegens daden die ze stellen in het kader van hun functies. De Waalse ombudsman geniet bovendien van een bijzondere onschendbaarheid voor het uitbrengen van adviezen en opinies in het kader van zijn functie. Voor alle ombudsmannen geldt dat zij om ernstige of gewichtige redenen kunnen worden ontslagen, maar daarover moet worden beslist door een wetgevende vergadering.

De ombudsmannen worden voor een eenmaal hernieuwbare periode van 6 jaar aangesteld via een selectie-examen door de respectievelijke parlementen. Deze parlementaire benoeming benadrukt de onafhankelijkheid ten opzichte van de uitvoerende macht. Er worden hoge kwalificatievereisten gesteld alsook onverenigbaarheden die hun onafhankelijkheid moeten verzekeren.

 

De ombudsmannen benoemen, ontslaan en leiden het personeel zelf. De functiebeschrijvingen worden door de ombudsmannen zelf opgesteld.

 

De wedden van de ombudsmannen worden in de wet en de decreten geregeld en liggen iets onder gelijkaardige ambten zoals dat van volksvertegenwoordigers en rechters. De Federale en Waalse ombudsmannen hebben het statuut van Raadsheren van het Rekenhof, de Vlaamse heeft het statuut van een personeelslid van rang A3 van het Vlaams Parlement. De personeelsleden van de federale ombudsmannen hebben het statuut van ambtenaren van de Kamer van Volksvertegenwoordigers en kunnen op het einde van hun loopbaan meer verdienen dan de ombudsman zelf.

 

De controle op de werking van de ombudsmannen komt toe aan de respectievelijke parlementen. Indien men druk zou ondervinden, kan men het parlement daarvan op de hoogte brengen. De rechterlijke macht komt hierbij niet aan te pas. De controle op de uitvoerende macht verloopt via de ombudsmannen via de wetgevende macht. Aangezien de regering verantwoording dient af te leggen aan het parlement kan, in geval van nood, deze politieke weg efficiënter zijn dan de rechterlijke weg.


De ombudsdiensten kunnen op een professionele en onpartijdige wijze functioneren. Hoewel politieke beïnvloeding nooit kan uitgesloten worden, blijkt uit overleg met de diverse ombudsdiensten dat dit eerder gering is. Bij de benoeming van de federale ombudsmannen spelen wel politieke motieven. Zo worden coalities gesmeed om een kandidaat met de juiste partijkleur naar voren te dragen. Vooralsnog wijst echter niets op externe beïnvloeding of politiek geïnspireerde uitspraken door de ombudsmannen.

 

Hoewel op het Vlaamse niveau de ombudsmannen een verloop hebben gekend (te wijten aan persoonlijke keuzes en omstandigheden), is het voor Belgische ombudsmannen niet ongewoon om herbenoemd te worden en gedurende een stabiele periode hun functie uit te oefenen.

 

Gezien de stijging in het aantal klachten, wijst niets erop dat de burger de onafhankelijkheid en de onpartijdigheid van de ombudsmannen in twijfel trekt.

 

Voor alle ombudsdiensten geldt dat ze ieder jaar tegen een vooropgestelde datum over hun activiteiten een verslag overmaken aan de respectievelijke parlementen waarin de aanbevelingen staan die ze nuttig achten alsook de eventuele moeilijkheden die ze ondervonden hebben bij de uitoefening van hun functie. Deze jaarverslagen vermelden niet de identiteit van zowel de klager als de personeelsleden van de administratieve overheden. Deze verslagen worden door de respectievelijke parlementen openbaar gemaakt en kennen een ruime verspreiding. Ze worden door de ombudsmannen naar zowel de leden van de uitvoerende en wetgevende macht gezonden als naar de besturen zelf en de pers en men vindt ze integraal terug op hun websites.

 

De wijze waarop de ombudsmannen klachten ontvangen, verwerken en beoordelen zijn respectievelijk wettelijk en decretaal geregeld en deze procedures kunnen teruggevonden worden op de websites van de verschillende ombudsdiensten.

 

Zowel in de wet en de decreten als in de huishoudelijke reglementen wordt de vertrouwelijkheid van de klacht benadrukt. Bovendien zijn alle ombudsmannen en het personeel en de deskundigen die hen bijstaan gehouden aan het beroepsgeheim.


Alle ombudsdiensten hebben een website waarop niet enkel de officiële documenten (wetgeving, protocol, huishoudelijk reglement) op terug te vinden zijn, maar ook de jaarverslagen, aanbevelingen en statistieken. De jaarverslagen, die tot nu toe telkens tijdig werden ingediend, voorzien de burger van voldoende en gedetailleerde informatie over de werking van de ombudsdiensten, het aantal klachten dat werd ontvangen, de wijze waarop en hoeveel klachten werden afgehandeld, de behandelingsduur, hoe ze werden ontvangen, de criteria waarop werd getoetst, klachten en aanbevelingen per beleidsdomein,…. Het laatste Vlaamse ombudsverslag van 2011 over 2010 wijkt af van de vorige verslagen in die zin dat er geen informatie meer wordt gegeven over de werking van de ombudsdienst zelf.

 

Hoewel zoveel mogelijk getracht wordt de ombudsdiensten aan het publiek bekend te maken, wordt het publiek nauwelijks tot niet betrokken bij de activiteiten van de ombudsdiensten. De ombudsmannen kunnen wel lezingen geven en experts aanstellen, maar verder reikt de participatie niet.

 

De ombudsmannen ondernemen heel wat pogingen om de jaarverslagen bekend te maken in de pers en lijken daar wel in te slagen.
 

De ombudsmannen zijn wettelijk of decretaal verplicht tegen een vooropgestelde datum of wanneer hen dat wordt gevraagd rekenschap af te leggen aan respectievelijk de Kamer van Volksvertegenwoordigers, het Vlaams Parlement en de Waalse Gewestraad. Deze verantwoording gebeurt volgens diezelfde artikelen ofwel schriftelijk middels een jaarverslag, via tussentijdse verslagen ofwel mondeling. Naast hun activiteiten dienen ze hierbij verslag uit te brengen over aanbevelingen en de moeilijkheden die ze hebben ondervonden. Zoals hierboven vermeld, worden deze verslagen publiek bekend gemaakt. De wet en de decreten vermelden echter niet dat deze rapportage besproken dient te worden. De wet en de decreten vermelden ook niet wat de sancties kunnen zijn indien een termijn niet wordt nageleefd of indien een onderdeel niet werd opgenomen in het jaarverslag. Enkel in het Waals decreet is er sprake van administratieve maatregelen die tegen de ombudsman kunnen worden genomen. Maar het verdere verloop van deze procedure wordt niet beschreven.

 

In het kader van transparantie, stellen de ombudsmannen ook de jaarverslagen voor bij de administratieve overheden. In het Samenwerkingsprotocol van 2008 wordt gesteld dat de federale ombudsman gehoord kan worden door Forum van de Voorzitters van de federale overheidsdiensten en door het College van Openbare Instellingen van Sociale Zekerheid en dat de ombudsman minstens 1 keer per jaar moet worden uitgenodigd. Op het regionale niveau bestaan ook dergelijke samenwerkingsprotocollen.

 

Er bestaat geen klokkenluidersregeling voor de medewerkers van de ombudsdiensten. Enkel op het Vlaamse niveau bestaat een klokkenluidersregeling en die geldt enkel voor de personeelsleden van de Vlaamse instellingen.

 

Jaarlijks brengen de ombudsmannen tijdig verslag uit over hun werking en geven ze de nodige toelichting aan de respectievelijke parlementen. Uit het onderzoek van Schram blijkt dat alle ombudsdiensten aangeven dat de opvolging van de aanbevelingen en de jaarverslagen voor verbetering vatbaar is. Een uitzondering hierbij is, nog volgens Schram, de Vlaamse ombudsdienst. Het Vlaams Parlement, alsook de commissie verzoekschriften en alle andere betrokken parlementaire commissies bespreken het jaarverslag in zijn totaliteit. Die besprekingen leiden tot resoluties die besproken worden in het Vlaams Parlement. Volgens Schram was er vooral een probleem binnen de federale context, maar kan het jaar 2003 als een keerpunt worden beschouwd. In dat jaar werd door de commissie Verzoekschriften, die in 1997 als gesprekspartner voor de federale ombudsmannen werd aangeduid, vastgesteld dat er geen gevolg werd gegeven aan de werkzaamheden van de ombudsman. Hierop wijzigde men het Kamerreglement door een systeem van ombudspromotoren op te richten en ervoor te zorgen dat elke vaste commissie driemaandelijks een vergadering belegt die gewijd is aan de werkzaamheden van de federale ombudsmannen die onder haar bevoegdheid vallen. Het lijkt er echter op dat deze wijzigingen weinig soelaas hebben gebracht. Het systeem van ombudspromotoren houdt in dat elke vaste commissie een lid aanwijst dat indien mogelijk ook lid is van de commissie Verzoekschriften en de werkzaamheden van de ombudsmannen opvolgt voor de zaken die onder de bevoegdheden van de commissie vallen. Door de verkiezingen van juni 2010 zijn echter na meer dan een jaar nog steeds geen ombudspromotoren aangeduid. De commissie van de Verzoekschriften, die geen vaste commissie is, zou moeten beslissen om bepaalde dossiers door te verwijzen naar de vaste commissies, maar dat gebeurt niet altijd. Wat de Waalse ombudsdienst betreft, wordt het verslag effectief besproken door het Waals Parlement, maar van een echte opvolging zou ook hier geen sprake zijn. Met andere woorden, de ombudsdiensten leggen allen voldoende rekenschap af in de praktijk, maar de opvolging van de aanbevelingen op het federale en Waalse niveau is beperkt.
 

Er is voor de verschillende ombudsmannen geen deontologische code voorzien. Er bestaan daarentegen wel richtlijnen die door de ombudsmannen worden onderschreven die in het kader van het samenwerkingsverband Permanent Overleg Ombudslieden werden opgesteld. Deze richtlijnen kunnen online teruggevonden worden en omvatten principes zoals onafhankelijkheid, onpartijdigheid, dienstbaarheid, transparantie en het zich houden aan het beroepsgeheim. Daarnaast hebben alle ombudsmannen ook een huishoudelijk reglement waarin een aantal beginselen rond klantvriendelijkheid, onafhankelijk- en onpartijdigheid en verplichtingen ten aanzien van het publiek zijn opgenomen. Bovendien staan in de wet en de decreten een aantal bepalingen inzake onverenigbaarheden zoals een verbod om een bij verkiezing verleend openbaar ambt op te nemen.


Tot dusver zijn er weinig incidenten geweest waarbij zowel de ombudsmannen als hun personeel integriteitsregels zouden hebben geschonden. Wel werd tweemaal de integriteit van de ombudsman zelf in vraag gesteld. Een eerste incident betrof de eerste Waalse ombudsman, François Pirot, die in 1997 uit zijn ambt werd ontheven door de Waalse Gewestraad. Als voormalig rechterhand van Guy Spitaels (PS), had men in het Waalse parlement al de indruk dat het een politieke benoeming betrof, maar zijn betrokkenheid in de zaak Agusta/Dassault, waarvoor hij later werd veroordeeld, leidde rechtstreeks tot zijn ontslag. Pierre-Yves Monette, de Franstalige federale ombudsman van 1997-2005, kwam in 2005 onder vuur te liggen vanwege een arrestatie in de Verenigde Staten en vermeende beschuldigingen van schriftvervalsing, gebruik van valse stukken, illegaal gebruik van een dienstpaspoort, misbruik van zijn functie, pesterijen op het werk en verduistering van overheidsgeld. De zaak werd door de toenmalige ondervoorzitter van de commissie gevechtshelikopters door het Belgisch leger in zijn voordeel te laten uitkomen en Dassault betaalde smeergeld om een order voor de modernisering van de F-16's van de Belgische luchtmacht binnen te halen. Het smeergeld kwam telkens op geheime Luxemburgse rekeningen van de Vlaamse en Waalse socialistische partij terecht.


Verzoekschriften danig ernstig ingeschat dat hij een parlementaire onderzoekscommissie verzocht, die er uiteindelijk niet gekomen is. Aangezien het mandaat van de federale ombudsmannen op dat ogenlik al een tijdje afgelopen was, werden uiteindelijk twee nieuwe federale ombudsmannen geselecteerd en benoemd. Deze affaire legde wel een pijnpunt inzake opvolging vanuit de Kamer bloot. Bovendien is het niet eenvoudig om tuchtmaatregelen te nemen aangezien deze door de Kamer moeten worden goedgekeurd waar opnieuw een partijpolitieke logica aan de dag kan worden gelegd.


Over 10 jaar, heeft de Vlaamse ombudsdienst gemiddeld 1.059 klachten per jaar en 3.467 klachten die snel kunnen worden opgelost of doorverwezen. In 2010 werden 981 nieuwe dossiers geopend, 1.052 beoordeeld en 1.253 behandeld. In 2010 ontving het college van de federale ombudsmannen 8.231 nieuwe dossiers en 1.267 informatievragen. Van de 5.190 ontvankelijke klachten moesten er op 31 december 2010 nog 2.766 behandeld worden. In 2009-2010 ontving de Waalse ombudsman 3.109 klachten waarvan er 2.061 behandeld in het werkjaar 2009-2010.


Vlaamse Ombudsman
Federale Ombudsmannen
Waalse Ombudsman
Wijze waarop nieuwe klachten ontvangen worden

Het lijkt erop dat de burger wel degelijk zijn weg weet te vinden naar de ombudsman. Het indienen van een klacht is redelijk eenvoudig (telefonisch, mail, post) en op de websites van de ombudsdiensten staat duidelijk aan welke eisen een klacht moet voldoen om ontvankelijk te zijn en wat de burger mag verwachten van de ombudsmannen en tegen welke termijn.

 

Uit de interviews blijkt dat de aanbevelingen die de ombudsmannen doen naar aanleiding van deze klachten wel terecht komen bij de respectievelijke administratieve overheden. De ombudsmannen volgen de aanbevelingen ook op en rapporteren daarover in hun jaarverslag. Uit het jaarverslag van 2010 van de federale ombudsmannen blijkt dat 57.6% van de aanbevelingen (gedeeltelijk) werden ingewilligd, 36.4% nog steeds hangend zijn en slechts 6% door de administratieve overheden werden geweigerd. Aangezien er geen formele procedure bestaat voor het opvolgen van de aanbevelingen aan de administratie, hebben de federale ombudsmannen het initiatief genomen om binnen een termijn van drie maanden een gemotiveerde reactie te vragen aan de administratieve overheden op de aanbevelingen. 
 

De ombudsmannen ondernemen ook heel wat initiatieven om hun functie bekend te maken bij het breder publiek, maar worden – zo blijkt uit de interviews – daarin geremd door de beschikbare financiële middelen. Zo lanceerde de federale ombudsman in 2007 een informatiecampagne en voerde hij lokale spreekuren in, werd in 2008 een groen nummer in gebruik genomen, publiceerde hij de ombudsnormen waaraan het bestuurlijk optreden wordt getoetst en werd een colloquium georganiseerd. In 2009 organiseerde de Waalse ombudsdienst een internationaal colloquium en nam de ombudsman onder andere deel aan het salon de l'Education en het salon au Mandataires. De Vlaamse ombudsdienst liet in 2006 een televisiespot maken die opnieuw in 2009 werd uitgezonden, er werd een regionale campagne opgezet, geadverteerd in lokale kranten en een informatiedag voor Vlaamse volksvertegenwoordigers georganiseerd. 
 

De ombudsmannen behandelen klachten en bemiddelen ten aanzien van respectievelijk de federale administratieve overheden, de administratieve overheden van de Vlaamse Gemeenschap, het Vlaams gewest en het Waals gewest. De federale en Waalse ombudsmannen treden niet op voor welbepaalde administratieve overheden indien zij over een eigen ombudsman beschikken. Volgens artikel 3 van het decreet van 7 juli 1998 is de Vlaamse ombudsman bevoegd ten aanzien van andere bestuursinstanties telkens wanneer zij door decreten of reglementen worden belast met taken die een Vlaamse bevoegdheid zijn. Hiermee worden de gemeente- en provinciebesturen bedoeld.

 

Vooraleer er ten aanzien van deze administratieve overheden aanbevelingen worden gemaakt is het in België eerder de gewoonte om de problemen met de administratieve overheden te bespreken. Wat de federale ombudsmannen betreft is het zo dat er pas een formele aanbeveling gedaan wordt indien de oplossing of het argument van de administratieve overheden niet aan de ombudsnormen voldoet. Volgens de federale ombudsmannen komen dergelijke formele aanbevelingen echter niet vaak voor. Vorig jaar waren het er acht.

 

De ombudsmannen zetten zich actief in bij het aanmoedigen van goede praktijken. Zoals hierboven vermeld, houden ze de aanbevelingen goed bij en trachten ze steeds in contact te blijven met de administratieve overheden. In de protocollen tussen de ombudsmannen en de administratieve overheden wordt de communicatie tussen beiden duidelijk omschreven. Bovendien voorzien de wet en de decreten in een dwingend recht op antwoord. Daarnaast publiceerde de federale ombudsman in 2009 de ombudsnormen waaraan het bestuurlijk optreden getoetst wordt waardoor niet enkel de burger, maar ook de ambtenaar hierover geïnformeerd wordt. Bovendien worden de aanbevelingen gepubliceerd en worden ook (geanonimiseerde) cases aan de pers meegegeven en op de website gepubliceerd.


Onder Supreme Audit Institution verstaan we in België 'het Rekenhof' of 'Cour des comptes'. Deze instelling lijkt over het algemeen goed te functioneren. Vooreerst kan vastgesteld worden dat het Rekenhof over voldoende financiële, materiële en personele middelen lijkt te beschikken. De onafhankelijkheid van het Rekenhof wordt wettelijk gewaarborgd, maar deze autonomie moet genuanceerd worden aangezien de uitvoerende macht advies kan vragen en de wetgevende macht bepaalde audits kan opleggen. Wat betreft de transparantie kan vastgesteld worden dat het Rekenhof niet alleen de wettelijke opgelegde transparantie volgt, maar ook veel bijkomende inspanningen doet om informatie te geven. Zo worden resultaten van audits volledig ter beschikking gesteld op de website en wordt er jaarlijks een boek van opmerkingen gepubliceerd. Er lijken voldoende verantwoordingsmechanismen te bestaan. Het valt wel op dat het Rekenhof zelf zijn eigen financieel beleid onderzoekt en beoordeelt. Het wettelijk kader inzake integriteit lijkt eerder beperkt, maar het is wel zo dat in de praktijk bijkomende inspanningen inzake integriteitsbeleid zijn gebeurd, en in het vooruitzicht worden gesteld. Daarnaast worden op geregelde basis thematische audits en prestatie-audits uitgevoerd waarvan de verslagen voldoende uitgebreid zijn en begrijpelijke aanbevelingen bevatten. Het Rekenhof heeft specifieke inspanningen gedaan om expertise te ontwikkelen inzake integriteitsbeleid en heeft dit vertaald in thematische audits rond integriteitsbeleid in overheidsorganisaties. Het Rekenhof beschikt niet over politionele bevoegdheden en kan in principe zelf geen straffen opleggen. Belangrijk is evenwel dat de eerste finaliteit van deze organisatie niet het opsporen en santioneren van wangedrag is, maar het borgen en bewaken van het goed functioneren van overheidsorganisaties.

 

Het Rekenhof werd gecontacteerd voor een interview in het kader van deze pijler en heeft ervoor geopteerd om te antwoorden in de vorm van een uitgeschreven tekst. De bespreking in deze pijler is bijgevolg in grote mate gebaseerd op de schriftelijke communicatie van het Rekenhof die ons elektronisch werd bezorgd op 26 oktober 2011.

 

Rekenhof 
 


Transparency International825 definieert de 'Supreme Audit Institution' als: 'The agency responsible for auditing government income and expenditure. The Supreme Audit Institution acts as a watchdog over financial integrity and the credibility of reported information.' In België is dat het 'Rekenhof' of het 'Cour des Comptes'.

 

Het Belgische Rekenhof is een grondwettelijke controle-instelling die voor rekening van de wetgevende macht belast is met de externe controle op de begrotings-, boekhoudkundige- en financiële verrichtingen van de federale staat, de gemeenschappen, de gewesten, de openbare instellingen die ervan afhangen, en de provincies.

 

Daartoe oefent het onder meer volgende taken uit:
Het onderwerpt de verrichtingen van de federale regering, van de gemeenschaps- en gewestregeringen en van de bestendige deputatie van de provincies aan een financiële controle, een wettigheidscontrole en een controle op de goede besteding van de openbare gelden. Die controles slaan zowel op de uitgaven als op de ontvangsten.

Het rapporteert over de resultaten van de uitgevoerde controles aan de parlementen en de provincieraden.

Het ziet de rekeningen van het algemeen bestuur en van allen die tegenover de staatskas rekenplichtig zijn na.


Het Rekenhof is georganiseerd als een college. Het telt twaalf leden, bijgestaan door een ambtenarenkorps. Het College bestaat uit een Nederlandse en een Franse kamer, die samen de algemene vergadering vormen. Elke kamer is samengesteld uit een voorzitter, vier raadsheren en een griffier. De oudstbenoemde voorzitter en griffier dragen respectievelijk de titel van eerste voorzitter en hoofdgriffier. Het College houdt het hele jaar zitting. Figuur 8.8.1 geeft een overzicht van de huidige samenstelling van het Rekenhof.

 

Figuur 8.8.1. Huidige samenstelling Rekenhof


Wat betreft de financiële middelen, kan vooreerst vastgesteld worden dat het Rekenhof voor zijn werking een dotatie van het parlement ontvangt, die het zelf beheert en waarvoor het verantwoording aflegt aan het parlement. De begroting van het Rekenhof wordt, na het verslag van de eerste voorzitter te hebben gehoord, door de algemene vergadering opgesteld en door de Kamer van Volksvertegenwoordigers goedgekeurd na onderzoek in de Commissie voor Comptabiliteit. De ontvangstenbegroting 2010 bedroeg 45.690.700 euro, wat een afname met 1.129.500 euro (- 2,41 %) betekende in vergelijking met 2009. Die evolutie is voor het grootste deel te wijten aan het feit dat in 2009 het Rekenhof een eenmalige transfer van 790.000 euro van de Commissie voor de bescherming van de persoonlijke levenssfeer ontving. Daarnaast is ook de dotatie voor 2010 met 304.000 euro verminderd ten opzichte van die voor 2009. De uitgavenbegroting 2010 is in vergelijking met die van 2009 met 820.500 euro gedaald (1,51 %) tot 52.340.700 euro. Bouckaert veronderstelt dat deze middelen voldoende zijn voor een adequate taakuitoefening door het Rekenhof. Belangrijk te vermelden is dat wanneer het Rekenhof zijn financiële middelen als onvoldoende ervaart, het zich rechtstreeks kan wenden tot de wetgevende macht om extra middelen te bekomen.

 

In 2010 waren 559 personen werkzaam in het Rekenhof: 502 statutairen en 57 contractuelen. Dit grote aantal dient evenwel genuanceerd te worden aangezien het Rekenhof niet voor één overheid werkt, maar voor het federale niveau, de drie gemeenschappen, de drie gewesten en de provincies. Binnen het Rekenhof is sprake van een stabiele personeelsbezetting. Daarnaast beschikken de personeelsleden over een adequate academische opleiding en voldoende werkervaring. In 2010 hebben 61,54 % van de personeelsleden minstens één opleidingssessie gevolgd. Het aantal opleidingsdagen lag in 2010 hoger dan de vorige jaren. Deze stijging is het gevolg van een aantal intern lopende opleidingsprogramma's: taalopleidingen, opleidingen inzake mondelinge communicatievaardigheden, IT-audit, economische boekhouding en blind typen.

De autonomie en onafhankelijk van het Rekenhof worden wettelijk gewaarborgd. Zo kunnen de samenstelling en de organisatie van deze instelling enkel door middel van een wet worden gewijzigd. Het Rekenhof vindt zijn wettelijke grondslag in art. 180 G.W. waarin zijn taakstelling wordt omschreven als: 'het nazien en het verevenen der rekeningen van het algemeen bestuur en van allen die tegenover de staatskas rekenplichtig zijn.' Daarnaast wordt in artikel 50 van de bijzondere financieringswet van 1989 verwezen naar de organisatie en taakstelling van het Rekenhof. De relaties en interacties tussen het Rekenhof en de wetgevende macht werden door de wetgever verder uitgewerkt in de oprichtingswet van het Rekenhof en de algemene bepalingenwet, zoals ook verder geïmplementeerd door de wetgevers van de gemeenschappen en de gewesten.


De aanstelling van personeelsleden bij het Rekenhof gebeurt op basis van duidelijke profiel- en functiebeschrijvingen, na vergelijkende selectietesten of volgens een selectieprocedure met participatie van een externe jury. De Kamer van Volksvertegenwoordigers benoemt de collegeleden om de zes jaar, aan de hand van een door de Kamer uitgetekende selectieprocedure, en kan hen te allen tijde ontslaan. Het betreft een hernieuwbaar mandaat tot de leeftijd van 70 jaar. Het Rekenhof kan, onder toezicht van het Bureau van de Kamer van Volksvertegenwoordigers, het kader, het statuut en de wedden van zijn personeel bepalen. Hoewel de Grondwet niet uitdrukkelijk verwijst naar de onpartijdigheid van deze instelling, gebeurt dit wel in de oprichtingswet van het Rekenhof, evenwel indirect. De wetgever heeft hier voor de voorzitters en raadsheren voorzien in een aantal onverenigbaarheden en verbodsbepalingen om de onafhankelijkheid en onpartijdigheid van de leden van het Rekenhof te garanderen. Zo mogen zij bijvoorbeeld geen lid zijn van één der wetgevende kamers, geen bediening vervullen waaraan een wedde of vergoeding ten laste van de Staatskas verbonden is en mogen zij niet beslissen over zaken die hen persoonlijk aangaan. Voor de andere personeelsleden werden deze beperkingen vastgelegd in het personeelsstatuut van het Rekenhof.

 

Het Rekenhof oefent zijn opdrachten in principe op eigen initiatief uit, wat zijn objectiviteit en onpartijdigheid ten goede komt. Daarnaast beschikt deze instelling over autonomie inzake het opstellen van zijn procedures en methodes voor de controle en rapportering van de resultaten, evenwel met inachtneming van de internationale auditnormen.

 

De parlementaire vergaderingen kunnen het Rekenhof vatten en het gelasten onderzoeken van beheer uit te voeren bij de diensten en instellingen die aan zijn controle zijn onderworpen. Zij kunnen het Rekenhof ook vragen een advies te verlenen over financiële en budgettaire impact van voorstellen van wet, decreet en ordonnantie. Bovendien beschikt elk parlementslid over een individueel inzage- en informatierecht. Daarnaast kan de uitvoerende macht advies vragen aan het Rekenhof. Deze instelling beslist zowel aan de hand van vooraf bepaalde criteria als aan de hand van een beoordeling van de opportuniteit van een onderzoek ten gronde of deze vraag om advies ontvankelijk is. Meer in het bijzonder moeten die vragen om advies over een algemeen principe gaan en een nauwe band hebben met de controleopdrachten en de bevoegdheden van het Rekenhof. Daarnaast dient het Rekenhof aan de parlementen en de provincieraden te rapporteren over de resultaten van zijn controleopdracht.

Het Rekenhof kan zijn taken in de praktijk op een onafhankelijke en professionele manier uitvoeren. Het zou misschien wel kunnen voorkomen dat politici de activiteiten van het Rekenhof trachten te beïnvloeden, maar dat betekent uiteraard nog niet dat zich dat ook daadwerkelijk zou vertalen in de auditrapporten. Respondent Bouckaert wijst erop dat er in elk geval wel auditverslagen zijn waarvan de inhoud volledig ingaat tegen de mening van de regering. 

 

Raadsheren of griffiers worden in de praktijk opnieuw aangesteld en dat gebeurt courant. Wanneer men politieke benoemingen in algemene zin opvat als benoemingen door een politiek orgaan, dan is dat inderdaad het geval bij het Rekenhof. Op suggestie van de parlementaire commissie benoemt het parlement immers de raadsheren en griffiers. Hierbij tracht men de samenstelling van het parlement te weerspiegelen in deze hoge functies, waarbij wordt geprobeerd partijpolitieke evenwichten te respecteren.


Het Rekenhof is verplicht om verschillende documenten op te stellen. Het gaat hierbij onder meer om auditverslagen (zowel van de financiële audits als de performantie- en wettigheidsaudits, hetzij als afzonderlijke publicatie, hetzij als onderdeel van een jaarlijks boek van opmerkingen), lijsten van openbare mandatarissen die verplicht zijn om hun vermogen en hun mandaten aan te geven (cf. supra pijler 'wetgevende macht') en adviezen op vraag van parlementen. Daarnaast dienen formele afsluitingen van rekeningen van individuele rekenplichtigen, arresten tot al of niet veroordeling van rekenplichtigen, het Grootboek der Staatsschuld en het boek van terugbetaalbare leningen opgemaakt te worden.

 

Het Rekenhof is evenwel slechts in twee gevallen wettelijk verplicht om deze informatie beschikbaar te stellen aan het publiek, namelijk enkel bij arresten die in het kader van de jurisdictionele opdracht in openbare zitting uitgesproken dienden te worden en bij publicaties in het kader van de wetgeving inzake vermogensaangiften en mandatenlijsten. Op deze wettelijke verplichtingen na, bepaalt het Rekenhof bijgevolg zelf wat het publiceert en hoe dat wordt gepubliceerd. Zowel de aantallen als de inhoud van andere publicaties behoren volledig tot de autonomie van het Rekenhof.

 

Daarnaast werd de informatieopdracht die het Rekenhof ten aanzien van de wetgevende macht heeft, wettelijk verankerd. Deze informatieopdracht houdt in dat het Rekenhof de onderzochte rekeningen van de diensten van de centrale overheden samen met eventuele opmerkingen (eventueel ook van openbare instellingen die afhangen van deze entiteiten) bezorgt aan de wetgevende macht. Er is evenwel geen wettelijke verplichting die bepaalt dat documenten van het Rekenhof behandeld dienen te worden binnen de wetgevende macht. De beslissing over het al dan niet bespreken van de verslagen behoort tot de soevereiniteit van de wetgevende macht zelf.

 

Ten slotte kan er op gewezen worden dat medewerkers van het Rekenhof niet onderworpen zijn aan de wetgeving inzake de aangifte van mandaten en vermogens (cf. supra pijler 'wetgevende macht').

 

Het Rekenhof voorziet inderdaad in de wettelijk vereiste documenten (cf. supra), maar gaat ook een stuk verder. Zo heeft het Rekenhof een up-to-date website waarop niet enkel de officiële documenten (zoals de missieverklaring, arresten en relevante wetgeving) terug te vinden zijn, maar ook de jaarverslagen en andere relevante publicaties, zoals bijzondere en gewone verslagen. De jaarverslagen voorzien de burger van gedetailleerde informatie over de werking en de middelen van het Rekenhof, het aantal controles dat werd uitgevoerd, de auditresultaten, de internationale betrekkingen van het Rekenhof, etc. Bovendien wordt er op de website toelichting gegeven over het externe communicatiebeleid van het Rekenhof. Zo stelt men dat het communicatiebeleid van het Rekenhof gebaseerd is op het publieke karakter van zijn verslagen, maar dat het de primeur geeft aan de parlementaire vergaderingen die vóór de media en het publiek worden geïnformeerd. Dit beleid omvat informatie aan parlementsleden, informatie aan de betrokken ministers en overheidsinstanties, relaties met de pers en de terbeschikkingstelling van verslagen aan geïnteresseerde personen en organisaties. Daarnaast verspreidt het Rekenhof persberichten en organiseert het persconferenties waarin het zijn standpunt toelicht en op vragen van de media antwoordt.

 

Vooreerst kan gewezen worden op artikel 20 bis van de Inrichtingswet van het Rekenhof dat stelt dat de begrotingen en rekeningen van het Rekenhof jaarlijks dienen te worden voorgelegd aan het Federaal Parlement ter controle en goedkeuring. Het dient te gaan om gedetailleerde begrotingsvoorstellen en rekeningen waarbij een schema wordt gehanteerd dat vergelijkbaar is met het schema van de begroting en rekeningen van het Federaal Parlement. Deze documenten worden onderzocht door de Commissie voor de Comptabiliteit van de Kamer van Volksvertegenwoordigers. Daarnaast dient het Rekenhof jaarlijks een verslag voor te leggen aan het parlement. Over de inhoud van dit jaarverslag bestaan er geen wettelijke vereisten.

 

Volgens artikel 29 van het reglement van orde van het Rekenhof, zoals goedgekeurd door de Kamer van Volksvertegenwoordigers, worden de jaarlijkse rekeningen gecontroleerd door de oudste raadsheren van het Rekenhof in rang van iedere kamer. Deze rekeningen worden goedgekeurd door de algemene vergadering op basis van hun rapport. Deze audit wordt voorbereid door auditeurs van het Rekenhof, gekozen door de twee hierboven vermelde raadsheren, die zich daarbij richten naar de internationale auditstandaarden en de principes waaraan het de werking van de door hem gecontroleerde overheden toetst. De resultaten van deze audit dienen niet bezorgd te worden aan het parlement.

 

Ten slotte kan gewezen worden op artikel 5bis, laatste lid, van de inrichtingswet van het Rekenhof861 die de gecontroleerde overheid in staat stelt binnen een termijn van ten hoogste één maand te antwoorden op de opmerkingen van het Rekenhof. Die termijn kan door het Rekenhof worden verlengd.

 

De praktijk toont aan dat het Rekenhof jaarlijks een uitgebreid verslag aan alle parlementen en regeringen bezorgt. Het laatst opgestelde jaarverslag wordt bovendien gepubliceerd op de website van het Rekenhof. Daarnaast blijkt dat er jaarlijks audits plaatsvinden inzake de financiën van het Rekenhof. Het valt wel op dat deze worden uitgevoerd door medewerkersn van het Rekenhof zelf. Bovendien worden ze niet ter beschikking gesteld van het parlement.

 

Wat betreft de mogelijkheid van overheidsinstanties om te reageren op auditresultaten kan er gesteld worden dat het Rekenhof bij het uitvoeren van zijn audits specifieke werkprocedures volgt. Deze voorzien in een tegensprekelijke procedure met de geauditeerde instanties en dit vooraleer de definitieve auditresultaten worden vastgesteld en overgemaakt aan de bevoegde parlementen. De reacties van de geauditeerden worden over het algemeen opgenomen in de definitieve auditrapporten die aan de parlementen worden overgezonden en gepubliceerd op de website van het Rekenhof.


De voorbije jaren werd binnen het Rekenhof op diverse manieren aandacht besteed aan integriteit. Zo bevat het personeelsstatuut een aantal bepalingen ter bevordering van de integriteit van de personeelsleden. Daarnaast werd recent een ethische code ingevoerd, die werd goedgekeurd in de algemene vergadering van 18 maart 2009. Deze code formuleert, in een begrijpelijke taal, de waarden en principes die het handelen van de leden en personeelsleden van het Rekenhof dienen te sturen en ondersteunen. Meer bepaald worden onafhankelijkheid, deskundigheid, integriteit, onpartijdigheid, vertrouwelijkheid, loyauteit en respect vooropgesteld. Binnen de ethische code wordt er aandacht besteed aan belangenconflicten als een aspect van onafhankelijkheid. Zo stelt de code onder meer dat 'De leden en personeelsleden hun opdrachten uitoefenen in volle onafhankelijkheid ten aanzien van de gecontroleerde entiteiten en vrij van elke externe druk. Zij stellen geen handelingen die hun onafhankelijkheid in het gedrang kunnen brengen en vermijden bijgevolg elk belangenconflict.' Belangrijk is evenwel dat de niet-naleving van de bepalingen uit de ethische code op zich geen disciplinaire maatregelen of andere sancties tot gevolg heeft. De code wordt louter gezien als een, weliswaar belangrijk, 'moreel engagement'. Er is geen sprake van specifieke regelingen omtrent het aannemen van geschenken of 'post-employment regelingen'.



Vooreerst kan gewezen worden op een systeem van gedragsvoorschriften, autorisaties, kennisgevingen en rapporteringen die de integriteit moeten handhaven en bevorderen. Deze zijn grotendeels opgenomen in het statuut en verschillende dienstorders. In hun communicatie n.a.v. voorliggend onderzoek stellen de vertegenwoordigers van het Rekenhof dat zowel de raadpleging van de ethische code als verder overleg met personeelsleden de bewustwording inzake integriteit in de hand werken. Zij stellen bovendien verdere mechanismen inzake integriteit in het vooruitzicht. Daarnaast kunnen personeelsleden van het Rekenhof een opleiding volgen inzake het omgaan met 'integriteitsissues'. Men wijst er ook op dat in de praktijk nog geen inbreuken tegen de ethische code werden vastgesteld. Aangezien de ethische code slechts twee jaar geleden werd ingevoerd, lijkt het te vroeg om nu reeds de efficiëntie van dit instrument te beoordelen.
 

Door het Rekenhof worden zowel financiële audits als prestatieaudits uitgevoerd. Volgens Bouckaert gebeuren deze audits op een correcte en professionele manier. Zij vinden op regelmatige basis plaats. Zo werden wat betreft de financiële audits in 2009 onder meer 65 begrotingsverslagen, 20 afzonderlijke verslagen en 6 adviezen inzake de budgettaire weerslag van voorstellen van wet, decreet of ordonnantie aan de parlementaire vergaderingen en de provincieraden voorgelegd. In datzelfde jaar werden 235 rekeningen van openbare instellingen en van diensten met afzonderlijk beheer gecontroleerd verklaard. In een recent onderzoek, waarin een korte analyse gemaakt werd van de federale performance auditrapporten van het Belgische Rekenhof van het jaar 1999 tot en met 2009, wordt voorzichtig gesteld dat het aantal performance audits lijkt toe te nemen doorheen de jaren. In 1999 vond er slechts één performance audit plaats, terwijl dit er in 2009 elf waren. Performance audits blijken voornamelijk te gebeuren in de beleidsdomeinen sociale zaken en financiën. Daarnaast kan verwezen worden naar een voordracht die gegeven werd op 29 oktober 2010 door de heer Eerste Voorzitter van het Rekenhof betreffende de praktijk van prestatie-audit in het Rekenhof.

 

De verslagen van deze audits zijn voldoende omvattend. Ze bevatten in de regel zowel het normenkader, de feitelijke vaststellingen, conclusies als aanbevelingen. Alle auditverslagen zijn integraal te consulteren op de website van het Rekenhof en worden ter beschikking gesteld van de geauditeerde overheidsdiensten en van de commissie van het parlement. Omdat de interne auditdiensten op federaal niveau op dit moment nauwelijks bestaan of operationeel functioneren, is de vraag of het Rekenhof de effectiviteit van de interne auditdiensten binnen de FOD's nagaat moeilijk te beantwoorden. Audits van de interne beheerssystemen binnen de FOD's vinden daarentegen wel frequent plaats.


Gegeven het thema van het onderzoek is het nuttig te vermelden dat het Rekenhof er in 2006 mee heeft ingestemd om bij thematische audits en rekeningencontroles aandacht te besteden aan integriteitsproblemen. Om het controlebeleid betreffende integriteit te ondersteunen, werd een intern netwerk REFERINT opgericht. De vijf auditeurs die in dit netwerk zetelen, hebben onder meer volgende taken: (1) het verzamelen en intern ter beschikking stellen van kennis betreffende integriteit en (2) het meewerken aan en uitvoeren van controles en audits die verband houden met integriteit. Wat de laatste opdracht betreft, kan gewezen worden op de thematische audits die door REFERINT in 2007 en 2009 werden uitgevoerd om de stand van zaken inzake het integriteitsbeleid in kaart te brengen. In 2007 werd het integriteitsbeleid binnen de federale overheid onderzocht aan de hand van een vragenlijst gericht aan alle FOD's, drie POD's, Defensie en de Federale Politie. De conclusies, die mogelijke verbeteringspistes aangeven, werden in november 2007 gepubliceerd in het 164ste Boek van opmerkingen. In 2009 werd hetzelfde onderzoek herhaald bij vijf federale instellingen waarvan de resultaten werden gepubliceerd in het 166ste Boek van opmerkingen.



Het Rekenhof heeft toegang tot alle documenten en informatie van de geauditeerde entiteiten, in de mate deze nuttig of nodig zijn voor de uitoefening van zijn controleopdrachten. Het opsporen van wangedrag is evenwel geen opdracht die eigen is aan het Rekenhof. Het Rekenhof heeft het garanderen en borgen van het goed functioneren van overheidsorganisaties als belangrijkste doelstelling.

 

Het kan echter voorkomen dat men naar aanleiding van die basisopdracht ontdekt dat er iets gebeurd is dat vervolgbaar is. Op dat moment geldt de klassieke strafrechtelijke aangifteplicht uit artikel 29 Wetboek Strafvordering. De individuele ambtenaar dient de feiten die het heeft vastgesteld bijgevolg aan te geven bij de bevoegde autoriteiten.

 

Het Rekenhof beschikt niet over politionele bevoegdheden en kan in principe zelf geen straf opleggen. Het Rekenhof beschikt in bepaalde, uitzonderlijke, gevallen echter wel over jurisdictionele bevoegdheden. Art. 180 G.W. definieert de taakstelling van het Rekenhof als 'het nazien en het verevenen der rekeningen van het algemeen bestuur en van allen die tegenover de staatskas rekenplichtig zijn.' Op basis van dit grondwettelijk artikel dienen rekenplichtigen bijgevolg hun rekeningen aan het Rekenhof voor te leggen. Dit dient jaarlijks te gebeuren, alsook telkens zij een tekort vertonen of als een rekenplichtige zijn ambt neerlegt. Indien de rekening een tekort vertoont, kan de minister (federaal, Gemeenschap of Gewest) of de bestendige deputatie beslissen om de rekenplichtigen te dagvaarden voor het Rekenhof. Het Rekenhof kan in principe enkel een arrest vellen inzake de terugstorting van de gelden. De overheden dienen zelf te beslissen over administratieve sancties of gerechtelijke vervolgingen wanneer een misdrijf heeft plaatsgevonden. Uit de meest recente jaarverslagen blijkt dat de rechtsprekende bevoegdheid van het Rekenhof in de praktijk nauwelijks wordt gebruikt. In 2009 en 2010 werden er geen arresten door het Rekenhof uitgesproken, in 2008 gebeurde dit slechts in twee gevallen. Sommigen stellen zich overigens ook vragen bij de wenselijkheid van een dergelijke sanctiebevoegdheid. Ze overwegen dat het vaststellen van problemen een andere rol is dan sanctioneren en pleiten ervoor om beide rollen van elkaar te scheiden.
 

Hoger (cf. supra indicator 'effective financial audits') werd reeds gewezen op de regelmatige basis waarop financiële audits worden uitgevoerd en de beschikbaarheid en omvattendheid van de verslagen van deze audits. Elk auditrapport van het Rekenhof bevat bovendien uitgebreide en begrijpelijke aanbevelingen gericht op het remediëren van tekortkomingen en het verhogen van doeltreffendheid en efficiëntie. Op die manier tracht het Rekenhof het financieel beleid van de overheidsorganisaties te verbeteren. Daarnaast voert het Rekenhof regelmatig opvolgingsaudits uit, in functie van het belang van de onderzochte materie en/of de initieel vastgestelde tekortkomingen, en naargelang de beschikbare personele middelen.



De analyse begint bij de ontmanteling in 1998 van het voormalig Hoog Comité van Toezicht (HCT) dat middels administratieve en gerechtelijke onderzoeksbevoegdheden het eerste volwaardige anti-corruptieorgaan van België was. Vervolgens wordt onderzocht wat met deze bevoegdheden gebeurd is. Deze zoektocht leidt ons tot de Centrale Dienst voor de Bestrijding van de Corruptie (CDBC) die de directe opvolger is van het HCT, maar enkel nog over de gerechtelijke bevoegdheden beschikt in de strijd tegen de corruptie; over het Bureau voor Ambtelijke Ethiek en Deontologie dat op het federale niveau instaat voor de integriteitsbewaking van de federale administratieve overheden en dus een preventieve rol speelt; tot het Agentschap Interne Audit van de Vlaamse Administratie (IAVA) dat als enige in België, echter gelimiteerd tot Vlaanderen, een administratieve onderzoeksbevoegdheid heeft. Met andere woorden: na de ontmanteling van het HCT is de administratieve onderzoeksbevoegdheid grotendeels verdwenen. De verschillende Belgische anti-corruptiediensten scoren goed op het gebied van governance door de sterke deontologische omkadering en duidelijke verantwoordingslijnen, zowel intern als extern. De beschikbare middelen zijn echter beperkt en dit uit zich ook op het gebied van onderzoek naar corruptie, hoewel geen duidelijke cijfers beschikbaar zijn over de output van dergelijke onderzoeken. Op het gebied van vorming zijn de anti-corruptieorganisaties heel sterk intern gericht. Het is duidelijk dat, hoewel deze organisaties degelijk kunnen functioneren, bijkomende inspanningen dienen gedaan te worden teneinde ten volle hun capaciteiten te laten benutten.

 

Anti-corruptie diensten
 
 
Bij gebrek aan een volwaardig anti-corruptie-orgaan, werd in deze pijler gescoord in functie van wat aan anti-corruptiebevoegdheden beschikbaar is in België. We identificeerden een preventieluik (Bureau voor Ambtelijke Ethiek en Deontologie), de gerechtelijke onderzoeksbevoegdheid (Centrale Dienst voor de Bestrijding van de Corruptie) en de administratieve onderzoeksbevoegdheid (IAVA). Met andere woorden: hoe deze bevoegdheden wettelijk geregeld zijn en hoe ze in de praktijk worden gebracht was het voorwerp van de score. Het betreft dus een globale score van deze competenties en geen specifieke score van de verschillende organisaties.

Een echte anti-corruptiedienst met integrale bevoegdheden die alle aspecten van het fenomeen dekt, bestaat in België niet en het beleid daaromtrent is eerder versnipperd. Nochtans was België een van de eerste Europese landen die een soort anti-corruptiedienst avant la lettre had op gericht. Bij het Ministerie van Spoorwegen, Posterijen en Telegrafen werd, na ernstige onregelmatigheden, in 1910 het Hoog Comité van Toezicht (HCT) opgericht dat initieel enkel een administratieve bevoegdheid had, maar later in de jaren zestig ook gerechtelijke bevoegdheden toebedeeld kreeg. Het HCT kon op eigen initiatief opsporingen en onderzoeken doen of laten doen en kon door de gerechtelijke overheden worden belast met aanvullende onderzoeksopdrachten. Vanaf 1940 ressorteerde de dienst onder de Diensten van de Eerste Minister en het was politioneel bevoegd voor alle federale en regionale ministeriële departementen en instellingen. Tot de jaren negentig beschikte België met andere woorden over een onafhankelijk administratief orgaan dat fungeerde als waakhond van de overheid, dat alle vormen van bedrog, corruptie, fraude, belangenvermenging en verduistering van en met overheidsgeld opspoorde en bestreed.

 

Een aantal evoluties en incidenten droegen bij tot de ontmanteling van het HCT in de tweede helft van de jaren negentig. Vooreerst was het HCT sterk gepolitiseerd, wat intern leidde tot heel wat conflicten. Ten tweede speelden ook partijpolitieke motieven een rol toen de regering Dehaene I (1992-1995) de dienst besloot te reorganiseren. Ten derde werden de jaren tachtig en negentig gekenmerkt door een opstapeling van schandalen waarbij de tekortkomingen binnen justitie en politie pijnlijk werden bloot gelegd. Dit zorgde er meteen voor dat corruptie hoog op de politieke agenda werd gezet. In het eindverslag van de Parlementaire Commissie van onderzoek naar georganiseerde criminaliteit in België werden onregelmatigheden binnen het HCT ontdekt, zoals het toedekken van bepaalde zaken als het politici of magistraten betrof, en stelde men vast dat de dienst zich vooral toelegde op gerechtelijke onderzoeken en dat de organisatie en structuur hier niet was op afgesteld.



In 1995 werd het HCT in een eerste beweging overgeheveld naar het in 1994 opgerichte Ministerie van Ambtenarenzaken. Initieel was het de bedoeling om van het HCT een inspectiedienst van de federale administratie zonder gerechtelijke bevoegdheden te maken. Deze bevoegdheidsscheiding werd pas in een tweede beweging gerealiseerd toen de regering Dehaene II in 1996 besloot de dienst enquêtes en het administratief personeel van het HCT over te hevelen naar de gerechtelijke politie bij de parketten. Het HCT werd bijgevolg omgedoopt tot een gerechtelijke dienst zonder administratieve bevoegdheden met een nieuwe naam: Centrale Dienst voor de Bestrijding van de Corruptie (CDBC) en ging van start op 1 januari 1998. Het CDBC werd bij de hervorming van de Belgische politie op 1 januari 2001 opgenomen in de Directie van de Bestrijding van de Economische en Financiële criminaliteit (DJF) die onder de Algemene Directie Gerechtelijke Politie ressorteert.

 

Terwijl het leeuwendeel van het personeel van het HCT in de CDBC werd ondergebracht (95 van de 102 betrekkingen896 ), werd het resterend personeel, dat de hoedanigheid van officier van gerechtelijke politie verloor, in een nieuwe Dienst voor Overheidsopdrachten en Subsidies (DOS) ondergebracht. Deze dienst ressorteerde onder het Ministerie van Ambtenarenzaken. De DOS werd operationeel op 1 januari 1998 en diende de preventieve functies van het vroegere HCT over te nemen. Een jaar later werd DOS geïntegreerd in het Federaal Aankoopbureau onder hetzelfde ministerie aangezien dit bureau gelijkaardige bevoegdheden had op het gebied van overheidsopdrachten. In 2002 werd dit bureau op haar beurt afgeschaft en werden de taken toegewezen aan twee nieuwe diensten binnen de Federale Overheidsdienst (FOD) Personeel en Organisatie: de FOD Overschrijdende Raamcontracten (FOR) die tot taak heeft overheidsopdrachten voor groepsopdrachten te plaatsen en op te volgen899 en de eenheid Aankoopbeleid en Advies ter ondersteuning van de FOD's bij de aankopen. Aangezien deze diensten geen administratieve onderzoeksbevoegdheid hebben, worden ze niet verder behandeld in deze pijler.


Kortom: daar waar de gerechtelijke onderzoeksbevoegdheid van het HCT op een meer restrictieve wijze werd overgedragen aan de CDBC, verdween de administratieve onderzoeksbevoegdheid van het toneel. Het HCT bestaat vandaag trouwens nog steeds, maar is een - zoals Vander Beken en Carion het noemen – spookdienst. Tot op vandaag ontvangt de voorzitter, de heer Desmet, post voor het HCT.

 

Bij het begin van het nieuwe millennium werden binnen de Belgische publieke sector op een gedecentraliseerde wijze interne auditdiensten opgericht (cf. supra pijler 'publieke sector'). De centrale auditdiensten die aangestuurd worden door hun respectievelijke auditcomités hebben meestal als taak om de auditprocessen van de gedecentraliseerde auditdiensten (binnen de administraties) te evalueren en aanbevelingen te doen en kunnen niet zelf een administratief onderzoek instellen. Zo is dit het geval bij het in 1998 opgerichte Service Général de l'Audit et de la Qualité (SGAQ) van het Ministerie van de Franse Gemeenschap. Deze dienst kan echter wel aan het Auditcomité vragen een audit te laten uitvoeren.906 Ook is dit het geval voor de Direction de l'Audit Interne de Fonctionnement (DAIF) van het Waals Gewest. Op het niveau van het Waals Gewest werd (nog) geen Auditcomité geïnstalleerd. Op het Federale niveau werd in 2007 dan weer een centraal auditcomité opgericht, dat pas in 2010 operationeel werd en zich ook beperkt tot adviesverlening en evaluatie. Het Agentschap Interne Audit van de Vlaamse Administratie (IAVA) beschikt sedert 2001 daarentegen wel over de bevoegdheid om op eigen initiatief of op vraag van anderen administratieve onderzoeken (of forensische audits) uit te voeren. Met andere woorden, enkel in Vlaanderen bestaat een centrale auditdienst die, naast de evaluatie- en aanbevelingfuncties ten aanzien van de gedecentraliseerde auditdiensten zoals ook gebeurt door de centrale auditdiensten van de andere regio's, op eigen initiatief of op vraag van derden administratieve onderzoeken kan uitvoeren bij de administratieve entiteiten. Voorlopig is IAVA dus de enige centrale auditdienst in België die beschikt over een forensische auditcel die een administratieve onderzoeksbevoegdheid heeft. Voor de volledigheid moet er ook op worden gewezen dat er ook reeds inspecteurs van financiën belast zijn met forensische opdrachten door de regering aan wie ze zijn toegewezen (cf. supra pijler 'publieke sector').

Interne Audit is operationeel sinds september 2001. Tot 1 april 2006 was dat als Interne Audit van het ministerie van de Vlaamse Gemeenschap. In het kader van de reorganisatie-operatie van de Vlaamse overheid "Beter Bestuurlijk Beleid" (BBB) werd op 1 april 2006 de benaming gewijzigd en werd het intern verzelfstandigd agentschap Interne Audit van de Vlaamse Administratie (afgekort als IAVA) opgericht.

Art. 3 2° Besluit van de Vlaamse regering van 16 april 2004, tot oprichting van het intern verzelfstandigd agentschap "Interne Audit van de Vlaamse Administratie" en tot omvorming van het auditcomité van de Vlaamse Gemeenschap tot het Auditcomité van de Vlaamse Administratie, BS 13 mei 2004.



 



 

Auditfunctie



Administratieve

Onderzoeksbevoegdheid



Gerechtelijke

Onderzoeksbevoegdheid 
 
 
 
Vlaams niveau (IAVA)
Waals gewest

Franse Gemeenschap

Federaal niveau


 

Viel weg na verdwijnen Hoog Comité van Toezicht
Hoog Comité van toezicht

 
Overzicht auditfunctie, administratieve onderzoeksbevoegdheid en gerechtelijke onderzoeksbevoegdheid in België

 

In 2001 werd de FOD Budget en Beheerscontrole opgericht die onder andere tot taak had in te staan voor de preventieve integriteitsbewaking van de federale ambtenaren. Daartoe werd een dienst Integriteitsbewaking opgericht die in 2006 werd opgevolgd door het Bureau voor Ambtelijke Ethiek en Deontologie (cf. supra pijler 'publieke sector'). Hoewel dit Bureau vooral een adviesfunctie heeft, staat het in voor de implementatie van het deontologisch kader van de federale ambtenaren en werd in de Kadernota Integrale Veiligheid de preventie van corruptie aan dit Bureau opgedragen. Bovendien is het Bureau het aanspreekpunt van de Verenigde Naties met betrekking tot het tweede hoofdstuk van het VN-verdrag ter bestrijding van corruptie. Een gelijkaardige dienst bestaat niet op het regionale niveau.

 

Daarnaast is er in België een staatssecretaris aan de regering toegevoegd die bevoegd is voor de coördinatie van de fraudebestrijding en de uniforme toepassing van de fiscale en sociale wetgeving in het land (cf. supra pijler 'uitvoerende macht').

 

In het kader van de corruptiebestrijding kan tot slot ook gewezen worden op de Wet van 11 januari 1993 tot voorkoming van het gebruik van het financiële stelsel voor het witwassen van geld en de financiering van terrorisme. Deze wet legt financiële ondernemingen onder andere de verplichting op verdachte transacties die zouden kunnen wijzen op witwassen van geld te melden aan de Cel voor Financiële Informatieverwerking (CFI) die door diezelfde wet werd opgericht. De rol van dit onafhankelijk administratief orgaan bestaat erin de verkregen informatie te analyseren en, indien er ernstige aanwijzingen zijn dat het om een witwasdossier gaat, door te geven aan de gerechtelijke autoriteiten. In de periode 2008-2010 heeft de CFI 23 witwasdossiers aan de gerechtelijke overheden overgemaakt, goed voor een totaal bedrag van 9.36 miljoen euro.

 

In dit hoofdstuk wordt enerzijds de huidige invulling en uitwerking van de bevoegdheden die ooit bij het HCT huisden (gerechtelijk en administratief), onderzocht, maar worden anderzijds ook nieuwe initiatieven op het gebied van preventie geïntegreerd. Bijgevolg zal dit hoofdstuk zich toeleggen op een analyse van de CDBC (gerechtelijk), IAVA (administratief), het Bureau (preventie) en onder 'Investigation' de rol van de CFI (preventie). Aangezien de globale focus van het National Integrity System (NIS) echter op het federale niveau ligt, zal IAVA als enige regionale organisatie in dit hoofdstuk, deels in afzonderlijke kaders worden behandeld.


Zowel de CDBC als het Bureau zijn voor wat betreft de middelen afhankelijk van de respectievelijke instellingen waartoe ze behoren en hebben ook geen inspraak in de samenstelling van het budget. De CDBC is afhankelijk van het budget van de Federale Politie en het is de directeur van de directie DJF die instaat voor de verdeling van de middelen over zijn diensten. Vooralsnog bestaan geen mogelijkheden om extra inkomsten te verwerven via confiscaties. Ook het Bureau voor Ambtelijke Ethiek en Deontologie is afhankelijk van de begroting van de FOD Budget en Beheerscontrole. Binnen deze FOD wordt aan geen enkel directoraat-generaal een specifiek budget toegekend.


De reden om IAVA alsnog op te nemen in h et rapport berust op het feit dat na de ontmanteling van het HCT de administratieve onderzoeksbevoegdheid in België nagenoeg verdwenen is en dat enkel IAVA op Vlaams niveau hierin nog een rol van betekenis speelt. In tegenstelling tot de auditdiensten op de andere institutionele niveaus, is enkel voor IAVA de forensische audit wettelijk geregeld. De keuze om IAVA in afzonderlijke kaders op te nemen verandert niets aan de scores aangezien de invalshoek bij het scoren gericht is op de aanwezige bevoegdheden en hoe die in de praktijk worden gebracht (zie voetnoot 1).


IAVA beschikt over een eigen budget en wordt via het Vlaams Auditcomité aangestuurd middels een beheersovereenkomst. De financiële middelen worden voorzien in de algemene uitgavenbegroting van de Vlaamse Gemeenschap. Het agentschap, zoals elk ander Intern Verzelfstandigd Agentschap (IVA) zonder rechtspersoonlijkheid, dient jaarlijks ter bespreking een begrotingsvoorstel in bij het Auditcomité en dient daarna zijn begrotingsvoorstel in. De Vlaamse regering beslist over het bedrag dat wordt ingeschreven in het ontwerp van begrotingsdecreet dat ter stemming wordt voorgelegd aan het Vlaams Parlement.

Gelet op de moeilijke economische situatie, volstaat volgens de respondenten het budget voor de anti-corruptieorganisaties. Het CDBC kan de overuren zelf beheren en de middelen hiervoor volstaan. Er is zelden een onderzoek uitgesteld of nog nooit uitgevoerd wegens een gebrek aan middelen. Ook de technische middelen volstaan ruimschoots. Waar wel een beperking op zit, zijn de personeelsmiddelen. Waar vroeger het HCT rechtstreeks kon aanwerven op basis van welbepaalde diploma's naargelang de behoefte van de dienst, is dit sedert de integratie binnen de Federale Politie niet meer mogelijk. Nieuwe leden van de CDBC doorlopen een generieke politieopleiding en genieten vervolgens een opleiding in de rechercheschool. Daarna worden ze intern twee jaar begeleid vooraleer ze zelfstandig corruptiezaken aanpakken. Deze begeleiding is niet geformaliseerd, maar gegroeid uit een noodzaak. Net zoals bij alle politierekruten, worden de kandidaten gescreend, op het moment dat ze de algemene opleiding aanvatten. Een bijkomende screening of integriteittest gebeurt niet op het moment dat men bij het CDBC aan de slag gaat. Echter dient vastgesteld dat een jaarverslag uit 2009 kritischer is ten aanzien van de beschikbare middelen. Zo stelt het verslag vast dat het behandelen van Europese dossiers (corruptiedossiers waarbij Europese ambtenaren betrokken zijn) zonder bijkomende middelen de beschikbare capaciteit dreigt op te slorpen.

 

De theoretische bezetting van het CDBC bedraagt 64 FTE, waar het net na de politiehervorming 40 bedroeg. De effectieve bezetting is echter groter (inclusief verbindingsofficieren, burgerpersoneel, en gedetacheerden). Zo komt men aan een totaal van 89 FTE (waarvan 14 tijdelijk toebedeeld zijn aan de CDBC). Echter op korte termijn wordt de operationele capaciteit van de dienst op de proef gesteld aangezien dit jaar 10 en volgend jaar 4 agenten pensioengerechtigd zijn. Meer nog, de helft van het personeel (40 man) is ouder dan 50 jaar. Dit betekent niet enkel een verlies aan expertise, maar, indien deze niet vervangen worden, ook een grotere werkdruk. Of deze vervangen zullen worden, hangt af van de hiërarchische overheid. Op het gebied van horizontale mobiliteit zijn de carrièremogelijkheden erop vooruit gegaan, maar verticaal is sterk gelimiteerd. Binnen de dienst zijn er 35 officieren die bijgevolg niet allemaal een kaderfunctie uitoefenen. De CDBC staat onder leiding van een diensthoofd die door de directeur van de DJF wordt aangesteld voor een onbepaalde termijn. De directeur zelf is een mandaathouder: hij beschikt over een mandaat van 5 jaar dat bij de hervorming van de politiediensten wettelijk éénmaal mocht verlengd worden, maar deze beperking werd opgeheven met als gevolg dat de huidige directeur deze functie 15 jaar zal uitoefenen. Ook dit is een verschil met vroeger. Waar het HCT prestige genoot onder de diensten van de Eerste Minister en later een volwaardige directie werden, zijn ze nu herleid tot louter een dienst.

 

Wat het Bureau voor Ambtelijke Ethiek en Deontologie betreft, volstaan de middelen om de taken te volbrengen die worden toebedeeld. Het budget wordt opgesteld in functie van de prioriteiten die door de politiek worden opgelegd. De Beheerscontrolepijler van de FOD, waar onder andere het Bureau onder valt, heeft een budget van ongeveer 600.000 euro. Om een volwaardige preventieve rol te spelen over de verschillende FOD's heen, is dit budget niet toereikend. Het Bureau beschikt over 5 FTE (tot 2005 waren er twee personeelsleden) en dit zou voldoende zijn om aan verzoeken tot ondersteuning en adviesverlening tegemoet te komen. Ook hier voorziet men in interne begeleiding. Hoewel het Bureau niet over de middelen beschikt om op een structurele wijze interne opleidingen aan te bieden, moedigt het ook opleidingen aan die extern worden aangeboden. De diensten binnen de Beheerscontrolepijler worden niet geleid door een mandaathouder, maar staan hiërarchisch onder het gezag van de directeur-generaal van deze pijler die een mandaat heeft van 6 jaar.

 
Als intern verzelfstandigd agentschap heeft het IAVA binnen de algemene uitgavenbegroting een eigen programma. In 2011 is er 1.926.000 euro voorzien voor lonen en sociale lasten, 52.000 euro voor informatica, 231.000 euro algemene werkingskosten. Deze bedragen kennen een dalende tendens vanwege een besparingsoefening. Het beperkte budget remt het IAVA in haar ontwikkeling en functionering. Op 31 december 2010 bestond IAVA uit 26 (24,9 FTE) personen, waar op 31 december 2009 er nog 28 (27,1 FTE) werkzaam waren. In hun jaarverslag wordt gesteld dat het personeelskader te beperkt is en dat – om een wenselijk geachte auditafdekking te realiseren binnen het audituniversum \- een realistische en objectief onderbouwde personeelsbehoeftenraming in 2007 uitwees dat een bezetting van 78 personeelsleden vereist was. Het beperkte budget en personeelskader remt de mogelijkheden tot het uitvoeren van audits, die zich dan ook beperken tot 1 à 2 audits per legislatuur per entiteit. In de laatste twee jaarverslagen van IAVA is niets terug te vinden van vorming. In het jaarverslag 2008 lezen we dat het aantal vormingsuren achteruit ging (6.99% van de totale tijdsbesteding). Auditoren worden aangeworven op universitair niveau en dienen te slagen in een examen, gunstig beoordeeld te worden in een gesprek dat leidt tot een assessment dat ook peilt naar gedragscompetenties waarvan integriteit en betrouwbaarheid één van de componenten is. In het afsluitende jurygesprek komt ook de integriteit van de kandidaat aan bod. Eens geselecteerd dient de kandidaat een interne opleiding te volgen. Het Agentschap wordt geleid door een administrateur-generaal. Dit is een mandaathouder die na een wervingsprocedure werd aangesteld door de Vlaamse regering voor een mandaat van 6 jaar, dat eenmaal hernieuwbaar is.

IAVA hecht er belang aan om bekwame auditoren doorgroeimogelijkheden te geven naar het seniorniveau.


De CDBC maakt deel uit van de Federale Politie en binnen deze organisatie bestaat geen specifieke wettelijke regeling om de onafhankelijkheid van de dienst te vrijwaren. Samen met de Federale Politie staat de CDBC onder het gedeeld voogdijschap van zowel de bestuurlijke overheid (Minister van Binnenlandse Zaken) als de gerechtelijke overheden (Minister van Justitie, het College van Procureurs-generaal, het Federaal Parket en de procureur des Konings). Hierdoor dient de dienst niet alleen de opdrachten, doelstellingen en de prioriteiten na te leven die worden geformuleerd in de vierjaarlijkse veiligheidsplannen, maar dient ze zich ook te schikken naar de richtlijnen van het Openbaar Ministerie. De CDBC staat ook onder het toezicht van een toezichtmagistraat van het federaal parket, wat interessant is gezien voor de politie er maar twee dergelijke magistraten zijn voorzien. Eén voor de federale gerechtelijke politie en één voor de CDBC. Tenslotte dienen de politieambtenaren hun ambt op een loyale wijze uit te oefenen onder het gezag van de politieoverheden en onder leiding van hun chef. Inzake beroepsonverenigbaarheden, selectie en tucht, verwijzen we naar pijler 5 'wethandhavingsdiensten' (Independence Law).

 

Het Bureau voor Ambtelijke Ethiek en Deontologie ressorteert onder de FOD Budget en Beheerscontrole en werd opgericht door de Ministerraad in 2006 (cf. supra pijler 'publieke sector'). Het volgt de dienst integriteitsbewaking op die werd ingesteld bij de oprichting van de FOD in 2001. Organiek is het Bureau terug te vinden onder de pijler "Beheerscontrole". De FOD werkt horizontaal en staat zo ten dienste van andere federale overheidsdiensten. Ze heeft als opdracht de minister van Begroting en de federale regering bij te staan bij de uitwerking, de ontwikkeling en de uitvoering van de beleidskeuzen inzake het begrotingsbeleid. Speciale maatregelen ter preventie van politieke beïnvloeding bestaan niet.

 

Volgens het statuut van het Rijkspersoneel, dient de rijksambtenaar zijn ambt op loyale, zorgvuldige en integere wijze uit te oefenen onder het gezag van zijn hiërarchische meerderen (cf. supra pijler 'publieke sector'). In dit geval is dit het directiecomité van de FOD en de minister. Artikel 9 van ditzelfde Besluit behandelt de belangenvermenging, maar somt geen lijst op. Er is geen cumulatieverbod. De ambtenaar kan een vraag tot cumulatie indienen bij zijn hiërarchisch meerdere en indien toegestaan blijft dit 4 jaar geldig. Het Koninklijk Besluit stipuleert ook algemene en bijzondere aanwervings- en benoemings- en bevorderingscriteria. Ook hier is afzetting de zwaarste tuchtmaatregel die in een tegensprekelijke procedure kan worden uitgesproken. Hier wordt verplaatsing als tuchtmaatregel wel expliciet vermeld. De tuchtprocedure voorziet procedurele waarborgen die een willekeurig ontslag bemoeilijken.

 
Hoewel IAVA onder de Diensten van de minister-president ressorteert, wordt de onafhankelijkheid expliciet gegarandeerd door het Auditcomité van de Vlaamse Administratie die het agentschap aanstuurt middels een beheersovereenkomst. Het Auditcomité telt 9 leden waaronder 2 leden van de Vlaamse regering, 5 onafhankelijke deskundigen en 2 vertegenwoordigers van de beleidsdomeinen. De onafhankelijke deskundigen worden op voordracht van het Auditcomité aangeduid door de Vlaamse regering voor een periode van 5 jaar en worden ontvangen daarvoor ook per vergadering (minstens 6 keer per jaar) een vergoeding (zitpenning). Onder deze onafhankelijke deskundigen wordt een voorzitter aangeduid. De medewerkers van IAVA vallen onder het Vlaams personeelsstatuut. Ook hier wordt van de ambtenaar verwacht dat hij op een loyale wijze onder het gezag van zijn lijnmanager of functionele chef zijn functie uitoefent. De Vlaamse ambtenaar kan als enige (vooralsnog) bescherming vragen aan de Vlaamse Ombudsman op het moment van de melding van een onregelmatigheid of in de loop van het onderzoek. Tijdens deze beschermingsperiode wordt het personeelslid niet onderworpen aan een tuchtstraf of een andere open of verdoken maatregel om redenen die verband houden met de melding. Ook hier is geen cumulatieverbod, maar moet toestemming worden gevraagd aan de hiërarchische overste. In delen III tot en met VI van het raamstatuut komen de selectie-, benoemings- en bevorderingsvoorwaarden aan bod. Deel VIII stipuleert de tuchtstraffen waarin afzetting de zwaarste straf is en wordt de tegensprekelijke procedure uiteengezet.



In de praktijk lijken de organisaties redelijk onafhankelijk te werken. De voorbije 6 jaar heeft het diensthoofd van de CDBC nooit druk gevoeld of beïnvloeding ervaren vanuit politieke hoek. Integendeel: hij ontvangt informatieverzoeken vanuit kabinetten en administratieve overheden die actie willen ondernemen tegen onregelmatigheden. Daarentegen is de CDBC, als politiedienst, wel afhankelijk van het strafrechtelijk beleid van het College van Procureurs-generaal. Het is binnen dit beleid dat bepaald wordt welke misdrijven prioritair vervolgd zullen worden. Indien de CDBC informatie ontvangt over onregelmatig gedrag, stellen de politieagenten een proces-verbaal (PV) op dat doorgezonden wordt aan het Openbaar Ministerie (OM). Het zijn deze parketmagistraten die vervolgens beslissen wat ze met de informatie doen.965 Behoudens het feit dat de CDBC zelf geen beleid kan uitstippelen en rekening moet houden met de bestuurlijke en gerechtelijke richtlijnen, bestaat er een interne onafhankelijkheid in de onderzoeken.

 

De CDBC onderhoudt contacten met andere anti-corruptieorganisaties. Zo participeren ze aan het netwerk anti-corruptie binnen het college van Procureurs-generaal (driemaandelijks), binnen hun eigen netwerk van de gedecentraliseerde Federale Gerechtelijke Politie (FGP), binnen het forum van de Dienst Strafrechtelijk Beleid van de FOD Justitie. De directie DJF heeft verbindingsofficieren binnen de Cel Financiële Informatieverwerking, die contacten onderhouden met het Bureau en internationale organisaties zoals de GRECO en de OESO. Ze hebben contact met IAVA, maar minder met de auditdiensten van het Waals Gewest en de Franstalige Gemeenschap.

 

Het Bureau is onderhevig aan beleidsmatige sturing op het gebied van beleidskeuzes, wat niet vreemd is gezien hun organisatorische inbedding. Inhoudelijk daarentegen kent het Bureau een inhoudelijke onafhankelijkheid, ook gezien het feit dat de adviezen van het Bureau niet bindend zijn. Bovendien kan het Bureau geen straffen opleggen, niet tussenkomen als expert bij een intern conflict, zich in de plaats stellen van een hiërarchische meerdere en persoonlijke conflicten oplossen. Ook het Bureau werkt met verschillende organisaties samen zoals IAVA, CDBC, het informeel Vlaams netwerk integriteit binnen de overheid, formele netwerken binnen Justitie en Buitenlandse Zaken waarvoor de opvolging gebeurt van de aanbevelingen van de GRECO en de OESO.

 

Hoewel IAVA als een goed functionerende entiteit wordt gepercipieerd op het gebied van onafhankelijkheid, competenties en ervaring, dreigen de budgettaire problemen roet in het eten te gooien. Door de beperkte middelen komt de performantie in gevaar, wat kan leiden tot een institutionele verwaarlozing en reorganisatie. IAVA werkt ook samen met partnerorganisaties zoals de

Inspectie van financiën, het Rekenhof, het Agentschap Centrale Accounting, CDBC en het Netwerk Organisatiebeheersing.

 
 

Er bestaat heel wat wetgeving rond de openbaarheid van bestuur. Zo garandeert de Belgische Grondwet de openbaarheid van bestuursdocumenten waardoor burgers het recht hebben om inzage te vragen, uitleg te krijgen en een afschrift te ontvangen van de bestuursdocumenten die hen aanbelangen (cf. supra pijler 'publieke sector'). De openbaarheid van bestuur is van toepassing op de federale administratieve overheden (waaronder de CDBC – als onderdeel van de Federale Politie en het Bureau voor Ambtelijke Ethiek en Deontologie). Art. 32 G.W. bepaalt echter ook dat de openbaarheid van bestuur beperkt kan worden. Art. 6 van de wet van 11 April 1994 betreffende de openbaarheid van bestuur voorziet reeds in een opsomming van gevallen waarin een verzoek om bepaalde bestuursdocumenten te raadplegen kan worden afgewezen. Het gaat onder meer om de veiligheid van de bevolking, de openbare orde en de opsporing of vervolging van strafbare feiten. Bovendien blijven de adviezen die door het Bureau worden gegeven aan de administraties vertrouwelijk. Voor beide organisaties zijn geen formele deadlines voorzien, behalve dan dat een jaarlijkse rapportering dienen te doen.

 

Ook IAVA is gehouden aan de openbaarheid van bestuur. Daar tegenover staat wel dat politieambtenaren gehouden zijn aan het beroepsgeheim en bij een schending bijgevolg strafbaar zijn. Ook op het Vlaamse niveau blijft de informatie die verkregen wordt uit audits vertrouwelijk en is men ook na de uitdiensttreding gehouden aan een geheimhoudingsplicht.


 

Het is voor de burger die over een internetverbinding beschikt eenvoudig om meer te weten te komen over de bestudeerde organisaties. Allen hebben ze een website waarop relevante informatie staat: voorstelling, missie, wetgeving, structuur, opdrachten en contactgegevens. Op de website van het Bureau vindt men een meerjarig activiteitenverslag terug (2006-2009) waarin de activiteiten, maar ook de bredere context van het Federaal integriteitsbeleid uit de doeken wordt gedaan. Men vindt echter weinig terug over de interne werking. De CDBC publiceert niet zelf een jaarverslag, maar het wordt geïntegreerd in het jaarverslag van de Federale Gerechtelijke Politie, Directie economische en financiële criminaliteit (DJF). Hier worden statistieken gepresenteerd en wordt de dienst voorgesteld. Ook hier vinden we weinig over de interne werking terug. Ieder jaar organiseert de directeur van de Directie DJF een persconferentie waarop het jaarverslag wordt voorgesteld.

 

Het Auditcomité van IAVA publiceert jaarlijks een uitgebreid jaarverslag waarin aandacht wordt besteed aan de activiteiten, maar ook aanbevelingen worden gedaan. Over de interne werking wordt echter weinig informatie aangeboden. Daarnaast publiceerde IAVA 4 elektronische nieuwsbrieven in 2010.

De CDBC staat onder het gezag van zowel bestuurlijke als gerechtelijke overheden. Hiërarchisch dient de CDBC verantwoording af te leggen aan de directeur van de Directie van de economische en financiële criminaliteit die op zijn beurt verantwoording aflegt aan de Algemene Directie Gerechtelijke politie en die tot slot op zijn beurt verantwoording aflegt aan het commissariaat generaal Voor de gerechtelijke opdrachten dient verantwoording te worden afgelegd aan het Openbaar Ministerie, aan het College van Procureurs-generaal. Bovendien dient de CDBC rekenschap af te leggen aan de toezichtmagistraat van het federaal parket. Daarnaast, indien dit nodig zou zijn, dient de CDBC ook rekenschap af te leggen aan het Vast Comité van Toezicht van de Politiediensten en de Algemene Inspectie. Er bestaat geen wettelijke verplichting om een audit te laten uitvoeren. Maar in september 2011 wordt een audit georganiseerd voor de Federale gerechtelijke politie door het Vast Comité van Toezicht van de Politiediensten. Tegen de CDBC kan een klacht worden ingediend via het Vast Comité van Toezicht van de Politiediensten.

 

Het Bureau dient verantwoording af te leggen aan het directiecomité van de FOD. Het directiecomité dient op zijn beurt verantwoording af te leggen aan de minister van Begroting. Middels het jaarverslag dat ieder wordt opgesteld door de FOD, legt de FOD – en bij uitbreiding ook het Bureau – verantwoording af aan het Parlement en de minister. Volgens het Koninklijk Besluit van 17 augustus 2007 dienen audits te worden uitgevoerd binnen de FOD's, maar is dit vooralsnog niet gebeurd. Tegen het Bureau kan een klacht worden ingediend via de Federale ombudsman.

 

IAVA rapporteert over zijn werkzaamheden en bevindingen aan het Auditcomité. De bevoegde diensten van het Vlaams ministerie van Financiën en Begroting certificeren de rekeningen. Art. 12 in datzelfde besluit stipuleert dat IAVA een jaarlijks ondernemingsplan en een operationeel plan op middellange en lange termijn dient voor te leggen, een periodiek rapport betreffende het gebruik van de verleende delegaties en een jaarlijks rapport betreffende de uitvoering van de beheersovereenkomst. Het Auditcomité kan op elk ogenblik een rapportering vragen aan IAVA. Volgens datzelfde artikel dient het agentschap ook geaudit te worden en kan het Auditcomité een administratief onderzoek laten uitvoeren. Het Auditcomité legt verantwoording af aan de Vlaamse regering middels een jaarverslag. Indien een forensische audit uitwijst dat er mogelijke misdrijven zijn gepleegd, wordt de CDBC ingelicht door de administrateur-generaal van de Interne Audit van de Vlaamse administratie. Tegen IAVA kan een klacht worden ingediend via de Vlaamse ombudsman.

 

Niets wijst erop dat de organisaties in de praktijk geen rekenschap afleggen. Ze produceren de verplichte verslagen die ze ook allemaal publiek maken via een persconferentie, een publicatie, op de website. Deze verslagen zijn toegankelijk en voldoende gedetailleerd wat de activiteiten betreft, maar merkelijk minder gedetailleerd wat de interne organisatie betreft. Er is geen betrokkenheid van de rechterlijke macht (behalve dan wat de CDBC betreft) noch van burgerlijke toezichtorganen bij het afleggen van rekenschap ten aanzien van het publiek. Wat de CDBC betreft, kan opgemerkt worden dat volgens een jaarverslag uit 2009 de statistieken geen nauwkeurige opsplitsing toelaten van het aantal behandelde zaken naar de aard van de feiten.


 

De deontologische code van de politiediensten, die van toepassing is op de CDBC, bestaat uit vier hoofdstukken waarin de rechten en plichten van alle personeelsleden van de geïntegreerde politie worden besproken. De basishouding en -attitudes van het politiepersoneel worden erin geëxpliciteerd (onder andere respect voor de mensenrechten en grondwettelijke rechten en vrijheden, integriteit, onpartijdigheid en waardigheid van het ambt). De deontologische code moet gehanteerd worden als een praktisch werkinstrument waar het politiepersoneel op kan terugvallen in de dagelijkse politierealiteit. Belangenconflicten worden niet vermeld in het deontologisch kader, maar in de wet van 7 december 1998 tot organisatie van een geïntegreerde politiedienst gestructureerd op twee niveaus die bepaalt dat politiepersoneel erover moet waken elke handeling of houding te vermijden die het vermoeden van onpartijdigheid aantast. Daarnaast kan ook verwezen worden naar Art. 69-70 van de deontologische code waarin de activiteiten die onverenigbaar zijn met het ambt van politieambtenaar worden opgesomd.

 

Het deontologisch kader voor het federaal overheidspersoneel voorziet ook in richtlijnen met betrekking tot het vermijden van belangenconflicten (cf. supra pijler 'publieke sector'). Art. 16 van de Omzendbrief nr. 573 van 17 augustus 2007 stelt dat de ambtenaren erover moeten waken dat zij zich niet in een positie plaatsen of worden geplaatst waardoor er zich een belangenconflict kan voordoen. Mocht dit toch het geval blijken te zijn, dan dienen ze hun hiërarchische meerdere hiervan in kennis te stellen die eventuele gepaste maatregelen kan treffen om het belangenconflicten te beëindigen.

 


Voor het Vlaams overheidspersoneel wordt de deontologische code geregeld in de Omzendbrief BZ van 6 juli 2011 dat zowel bepalingen heeft inzake belangenvermenging, giften en geschenken, geheimhoudingsplicht en sancties en tuchtmaatregelen. Bovendien bestaat er een gedragscode voor de auditoren van IAVA. Daarin zijn een aantal richtsnoeren terug te vinden inzake onafhankelijkheid, objectiviteit, giften en geschenken, belangenconflicten, verantwoording afleggen en geheimhoudingsplicht. Daarnaast kan ook verwezen worden naar het Raamstatuut waarin wordt bepaald hoe een personeelslid dient om te gaan met integriteitschendingen.

 

De respondenten zijn het erover eens dat een deontologische code alleen de integriteit van personen niet kan vrijwaren. Het is heel belangrijk het personeel blijvend te sensibiliseren. Binnen de CDBC dient de politieambtenaar niet alleen te tekenen voor ontvangst van de deontologische code, hij wordt ook aangemoedigd om opleidingen te volgen inzake integriteit en deontologie die worden aangeboden in de Federale Rechercheschool. Bovendien wordt het personeel om de twee jaar geëvalueerd middels een plannings- en functioneringsgesprek waarbij ook gepeild wordt naar de deontologie en de integriteit. Het diensthoofd van de CDBC vindt dit aspect belangrijk in de organisatie en houdt bij wie welke opleiding heeft gevolgd. De opleidingen zelf worden gerangschikt in prioriteit en integriteitsbewaking is de eerste prioriteit. Er zijn reeds inbreuken geweest tegen de deontologische codes. Bij de sanctionering (overplaatsing) werd onder andere verwezen naar de deontologische codes.

 

Bij het federaal overheidspersoneel heeft het deontologisch kader geen normatief karakter. Geen enkele ambtenaar kan aangepakt worden op basis van het maken van inbreuken tegen het deontologisch kader. Het is eerder een bewustvormingsinstrument. Dit is echter eerder een vreemde houding, want de deontologische bepalingen zijn vaak gebaseerd op wettelijke en reglementaire bepalingen. Het Bureau staat in voor het geven van opleidingen inzake ambtelijke ethiek en deontologie en geeft enkel op aanvraag opleidingen (cf. supra pijler 'publieke sector'). Er staan projecten bij Buitenlandse Zaken, Sociale Zekerheid, Regie der Gebouwen, Justitie en Werk, Arbeid en Sociaal Overleg op stapel. Er wordt met andere woorden niet op een systematische wijze opleidingen verzorgd aan alle diensten en departementen. Ze hebben ook een groot project lopen bij de Belgische Technische Coöperatie (BTC) inzake de strijd tegen corruptie binnen ontwikkelingssamenwerking.

 

IAVA beschikt over een eigen gedragscode waarbij integriteit een vooraanstaande plaats inneemt en die voorziet in een sanctioneringmogelijkheid. Aan de integriteit van de organisatie en de medewerkers wordt binnen IAVA veel aandacht besteed. Naast een residentieel seminarie dat werd gewijd aan integriteit werd een integriteitsbeleid vastgelegd waarbij de kwetsbare functies of

handelingen en organisatorische kwetsbaarheden in kaart werden gebracht en waarbij een beheersmodel werd ontwikkeld om na te gaan of deze kwetsbaarheden ook effectief werden afgedekt door passende beheersmaatregelen. Tot slot onderschrijft IAVA ook de Deontologische Code van het Institute of Internal Auditors. Vooralsnog zijn er in de voorbije 10 jaar geen schendingen geweest van de deontologische en gedragscodes binnen IAVA.
 

Bij de oprichting van de FOD Budget en Beheerscontrole diende de FOD in te staan voor de preventieve integriteitsbewaking. Daartoe werd een dienst integriteitsbewaking opgericht die later vervangen werd door het Bureau voor Ambtelijke Ethiek en Deontologie. Het Bureau heeft tot doel de minister te adviseren, voorstellen te doen inzake (de implementatie) van het federaal preventief integriteitsbeleid en de ontwikkelingen op dit gebied op te volgen. De Ministerraad heeft op 30 juni 2006 de beleidsnota inzake het federaal preventief integriteitsbeleid goedgekeurd en met het oog op de uitvoering van dit beleid werd de adviesgroep Ambtelijke Ethiek en Deontologie opgericht. Deze adviesgroep heeft tot doel "een gemeenschappelijk draagvlak te scheppen voor het federaal preventief integriteitsbeleid door de samenwerking tussen de verschillende onderdelen van het federaal administratief openbaar ambt te coördineren; de minister te adviseren over het federaal preventief integriteitsbeleid en voorstellen te doen over de concrete implementatie" ervan. Ondertussen heeft het Bureau een deontologisch kader opgesteld voor de federale ambtenaren (cf. supra pijler 'publieke sector'). Dit heeft ertoe geleid dat de meeste federale diensten stappen hebben genomen om hun eigen deontologische regels aan te passen aan het federaal deontologisch kader meestal in samenspraak met het Bureau voor Ambtelijke Ethiek en Deontologie. Het heeft ook in samenwerking met de FOD Personeel en Organisatie een deel van het statuut in het bijzonder inzake belangenconflicten en de regeling ervan herwerkt. De preventie geschiedt door middel van sensibilisering, ondersteuning, advies en opleidingen. Het Bureau heeft zelf geen onderzoekscapaciteit en werkt daarom samen met universitaire instellingen om onderzoeken te laten uitvoeren. In deze context dient verwezen te worden naar het VN Verdrag ter Bestrijding van corruptie dat door België op 10 december 2003 werd ondertekend en op 25 december werd geratificeerd. Het tweede hoofdstuk van dit Verdrag stipuleert de maatregelen die een ondertekenende lidstaat dient te nemen inzake preventieve maatregelen tegen corruptie. Art.6,2 van dit Verdrag stipuleert dat de lidstaat dient te voorzien in een onafhankelijke instelling met voldoende middelen en opgeleid personeel dat naast het implementeren en opvolgen van beleidsmaatregelen ook moet beschikken over een voldoende grote onderzoekscapaciteit. Daarnaast wou het verdrag deze instelling op het gebied van preventie een eerder coördinerende rol laten spelen. De vraag kan gesteld worden – in het licht van het voorgaande - of hieraan reeds werd voldaan.

 

De CDBC speelt geen echte preventieve rol. Volgens toenmalig minister van Justitie Laurette Onckelinx, viel het wegvallen van het preventief toezicht van het HCT wel mee. Nieuwe politietechnieken zoals de telefoontap zouden nu eenmaal een veel preventieve werking hebben. Preventie zou echter beter niet verward worden met proactiviteit. Toch onderneemt de CDBC een aantal activiteiten zoals het adviseren van een organisatie na een onderzoek over hoe ze in de toekomst onregelmatigheden kunnen vermijden, organiseren ze sensibiliseringsactiviteiten (voorbeeld bij Water en Bosbeheer, het Waals Gewest), maar dit is niet te vergelijken met andere preventieacties zoals rond verkeersveiligheid. Sinds 2010 werd een meldpunt inzake voetbalfraude opgericht met een gratis nummer dat terug te vinden is op de home page van de website van de Federale Politie. Binnen de CDBC heeft men ook nagedacht over de installatie van een gelijkaardig meldpunt om corruptiegevallen te melden, met een gratis telefoonnummer. Een dergelijk meldpunt zou echter een serieuze belasting teweeg brengen op de bestaande personeels- en logistieke capaciteiten van de CDBC. Ook de vaststelling dat de meeste klachten afkomstig zijn van individuele ambtenaren en niet van administratieve overheden (zie hieronder), leert dat enige sensibilisering welkom is. De CDBC beschikt over een strategische analist die het corruptiefenomeen opvolgt. Ze kunnen ook beroep doen op andere strategische analisten binnen de Directie. Via het College van Procureurs-generaal, de directe hiërarchie en de toezichtmagistraat is het mogelijk om bepaalde wetgevende initiatieven te suggereren.

 

IAVA heeft een preventieve en curatieve rol door haar specifieke taakstelling om het interne controlesysteem te evalueren en na te gaan of het adequaat en effectief is, aanbevelingen te formuleren tot verbetering ervan en daartoe audits uit te voeren. De aanbevelingen worden gerapporteerd aan het Auditcomité waarin onder andere twee ministers van de Vlaamse regering

zitten. Daarnaast ontvangen ook de functioneel bevoegde ministers en de minister-president een rapport. IAVA werkt actief mee aan kennisontwikkeling binnen bestaande netwerken, maar beschikt niet over eigen onderzoekscapaciteiten. 75% van de capaciteit wordt besteed aan auditopdrachten. De overige 25% wordt besteed aan planning en risicoanalyse, sensibiliserings- en ondersteuningsactiviteiten en interne werking (o.a. vorming).

 

Op het gebied van preventie kan geconcludeerd worden dat de bestaande preventie zich vooral richt op de interne werking van de verschillende overheden. Preventieve acties naar de bevolking toe wordt door de bestudeerde organisaties, behoudens een aantal uitzonderingen zoals het meldpunt inzake voetbalfraude, niet gedaan.


 

De bestudeerde organisaties zijn eerder marginaal betrokken bij vormingsactiviteiten. Hun focus is vooral gericht op de interne klanten en minder op het externe publiek en de impact van deze onderwijsactiviteiten wordt niet onderzocht. Zo helpt de CDBC opleidingen verzorgen in de Federale rechercheschool en geven ze gastcolleges aan instellingen van het hoger onderwijs.

 

Vanuit het Bureau worden vooral interne en weinig externe opleidingen aangeboden. Het voorzien en geven van opleidingen ten aanzien van het externe publiek behoort niet tot de opdrachten van het Bureau. De opleidingen die worden aangeboden zijn ten gunste van het federaal administratief openbaar ambt. Het Bureau werkt vooral vraaggericht en men levert daarbij een op de verzoeker afgesteld onderwijspakket. Zo heeft het Bureau op vraag van verschillende overheidsdiensten (voorbeeld Regie der Gebouwen) opleidingen gegeven inzake ambtelijke ethiek en integriteit. Het Bureau werkt soms samen met NGO's (Transparency International) en onderwijsinstellingen (cf. supra pijler 'publieke sector').

 

IAVA spant zich in om tot een grotere kennisgeneratie te komen middels de ondersteuning van het Netwerk Organisatiebeheersing. Dit netwerk organiseert trainingsessies aan personeelsleden van de Vlaamse administratie. Daarnaast participeert IAVA in verschillende overlegfora en wordt ingegaan op heel sporadische vragen om gastcolleges te geven binnen het hoger onderwijs.

 

Van de organisaties die hier worden besproken, hebben enkel de CDBC en het IAVA onderzoeksbevoegdheden. Zoals eerder gesteld viel de administratieve onderzoeksbevoegdheid weg van het HCT en bleef enkel de gerechtelijke bevoegdheid over die de CDBC toebedeeld kreeg. Het was echter de bedoeling dat de administratieve bevoegdheid behouden bleef binnen DOS en dat de administraties zelf interne controlemechanismen zouden ontwikkelen. DOS werd korte tijd daarna eerst geïntegreerd en daarna vervangen net als de oorspronkelijke personeelsleden die niet werden vervangen. Het is de vaststelling dat de wissel maar traag op gang is gekomen, met uitzondering van het Vlaamse IAVA. Ook de CDBC stelt tijdens onderzoeken vast dat binnen administratieve instellingen nog vaak een gebrek aan interne controle bestaat.

 
Vorig jaar stelde de CDBC 5.317 PV's op die resulteerden in 70 nieuwe dossiers. Slechts 5 dossiers werden door de CDBC zelf opgestart, met andere woorden: dit zijn dossiers die op basis van eigen onderzoek werden opgestart en niet het resultaat waren van een klacht of een aangifte. Een groot gedeelte van de onderzoeken begint op basis van individuele klachten van ambtenaren. Officiële klachten van administratieve overheden zijn slechts een minderheid. Een vergelijking in de verhouding tussen proactiviteit en reactiviteit leert bijgevolg dat de CDBC vooral een reactieve dienst is (93%). In het meest recente jaarverslag van de Directie Economische en Financiële Criminaliteit van de Federale Gerechtelijke Politie valt te lezen dat de Centrale Dienst voor de Bestrijding van de Corruptie (CDBC) in 2010 1335 kantschriften met betrekking tot het corruptie heeft ontvangen – een daling van 8% ten opzichte van het recordjaar 2009. In totaal heeft de CDBC in 2010 5317 aanvankelijke en navolgende processen-verbaal met betrekking tot corruptie opgesteld. Wat een stijging van 17% inhoudt ten opzichte van 2009. Hoewel vervolgens de vraag zich opdringt hoe succesvol de CDBC is in het onderzoeken van corruptiemisdrijven, moeten we de lezer teleurstellen. Er is momenteel geen cijfermateriaal voorhanden dat een onderscheid maakt tussen corruptiemisdrijven die door de CDBC werden onderzocht en andere misdrijven die door andere politiediensten werden onderzocht. Bovendien is het voor de CDBC niet eenvoudig om zelf op de hoogte te blijven van de resultaten van de vervolging. Soms gebeurt dit via informele contacten of via de pers. Echter dient erop gewezen te worden dat hoe langer een onderzoek duurt (door de complexiteit van het dossier), hoe groter het risico op verjaring. Volgens een vertrouwelijk verslag is het wel zo dat de strijd tegen de private corruptie in België niet echt verzekerd is. Volgens ditzelfde verslag kan dit te wijten zijn aan de ondernemingen die het misdrijf niet rapporteren of de afwezigheid van een organisatie die dergelijke misdrijven identificeert. Daarnaast blijkt het niet altijd duidelijk hoe en wanneer een corruptiedossier aan ofwel de CDBC wordt toegewezen of aan een gedeconcentreerde eenheid van de Federale Politie.

 

Hoewel de Cel voor Financiële Informatieverwerking (CFI) in dit hoofdstuk niet werd opgenomen, kan deze organisatie door het controleren van financiële transacties een preventieve, maar ook reactieve (door het doorgeven van het dossier aan de politie) rol spelen in de corruptiebestrijding. In deze context verwijzen we daarom naar een knelpunt inzake aangiftes van financiële transacties (die mogelijk zouden kunnen wijzen op corruptie). Hoewel de diamantsector volgens de wet van 1993 (zie 'Structure') verplicht is om aangiftes te doen, gebeurt dit volgens de voorzitter van de CFI niet (in 2010 heeft slechts 1 van de 1800 geregistreerde professionele organisaties dit gedaan). Maar zij zijn niet de enige aldus de voorzitter: ook de advocaten (via de stafouders) hebben dit nagelaten alsook de immobiliënkantoren (slechts 8 van de 8.955 geregistreerde kantoren).


IAVA beschikt over een forensische auditcel die samengesteld is uit vier forensische auditoren en één manager-auditor. Sinds 2009 worden door diezelfde forensische auditoren ook detectieaudits uitgevoerd om proactief - door het analyseren van grote hoeveelheden gegevens aan de hand van datamining - op zoek te gaan naar mogelijke onregelmatigheden. Het streefdoel is om 50% proactief en 50% reactief te werken, maar met de huidige personeelsbezetting is dit zeer moeilijk. Vóór 2009 werd door IAVA slechts één forensische audit opgestart naar aanleiding van eigen vaststellingen tijdens een reguliere audit. Alle uitgevoerde forensische audits werden tot dan opgestart op vraag van leidend ambtenaren of ministers of naar aanleiding van klokkenluidersmeldingen. Vanaf 2009 gaven ook de bevindingen uit de detectie-audits aanleiding tot het opstarten van forensische audits. Jaarlijks worden gemiddeld ongeveer drie tot vier forensische auditrapporten afgeleverd. IAVA ontving in het verleden gemiddeld 1 klacht/melding per maand inzake integriteitsschendingen, maar stelde vast dat dit gemiddelde dit jaar ruimschoots wordt overschreden. In september 2011 waren reeds 15 meldingen geregistreerd en in vooronderzoek genomen door IAVA. IAVA heeft momenteel geen verklaring voor deze stijging. Van de zes forensische audits die het afgelopen jaar werden gestart, zijn er 5 afgerond. Bij aanwijzing van strafrechtelijke inbreuken wordt het dossier gemeld aan de CDBC of het Openbaar Ministerie. Naar schatting leiden ongeveer 1/3 van de forensische audits tot een dergelijke melding. Met andere woorden, enkel op het Vlaamse niveau bestaat nog een administratieve onderzoeksbevoegdheid, maar door capaciteitsproblemen is het moeilijk een evenwicht te vinden tussen pro- en reactieve activiteiten. In de praktijk komt het er dus op neer dat 15 jaar na dato de administratieve onderzoeksbevoegdheid in België quasi volledig is verdwenen.

 

In dit hoofdstuk worden de politieke partijen besproken. Transparency International definieert een politieke partij als volgt: "een politieke partij is een politieke organisatie die streeft naar politieke macht binnen de regering door deel te nemen aan verkiezingscampagnes".

 

Het Belgisch wettelijk kader is over het algemeen gunstig voor de oprichting van politieke partijen. De wet van 4 juli 1989 regelt de publieke en private financiering van de partijen. Een overheidssubsidie wordt door het Federaal Parlement toegekend aan partijen met minstens één verkozene. Voor kleine en nieuwe partijen is dit problematisch. Elke partij die een overheidssubsidie krijgt, moet jaarlijks een financieel rapport indienen bij de Commissie voor de controle op de verkiezingsuitgaven en de boekhouding. Dit rapport wordt in de praktijk echter met vertraging gepubliceerd en heeft slechts een beperkte zichtbaarheid voor het grote publiek. Ook informatie over de partijfinanciering, voornamelijk inzake de financieringsbronnen, is niet beschikbaar.

 

De formele onafhankelijkheid van de Commissie, bestaande uit parlementairen, is bovendien niet verzekerd. Een goed voorbeeld hiervan is hun gebrek aan wilskracht om een grondige controle uit te oefenen en beslissingen te nemen die kunnen leiden tot een sanctie. Zelfs de zwaarste sanctie voor een partij die een overheidssubsidie krijgt, is onvoldoende streng. Deze straf betreft immers het verlies van federale financiering die van korte duur is (maximum vier maanden) en niet belet om een andere steun te genieten. Zowel de algemene organisatie van de controle, de beperkte sanctiemogelijkheden als het ontbreken van concrete regels in geval van recidive creëren een onvolmaakt stelsel.

 

De interne democratie van de Belgische politieke partijen lijdt bovendien aan grote tekortkomingen. Bovendien kan de grote macht van de partijvoorzitters een risicofactor vormen.


Politieke partijen 
 
 
 
 
In België is stemrecht verplicht. Er bestaan, uitgezonderd een paar kleine partijen, geen nationale partijen. Het politieke klimaat in België wordt getekend door communautaire spanningen en wordt gekenmerkt door "la coexistence d'un paysage politique flamand marqué à droite et d'un paysage politique francophone marqué à gauche".

 

Het politieke spectrum is breed en vertegenwoordigt in grote mate de verschillende politieke stromingen van de publieke opinie. Elke stroming weerspiegelt zich in Franstalige en Nederlandstalige groepen met een volledig autonome werking, waarvan vertegenwoordiging is verzekerd in hun eigen taalgebied en in Brussel. De socialistische tendens wordt vertegenwoordigd door de PS aan Franstalige kant en door de SP-A aan Nederlandstalige kant. Open VLD aan Nederlandstalige zijde en MR aan Franstalige zijde vertegenwoordigen de liberalen. De christelijke (of voormalig christelijke) partijen zijn de Franstalige CDH en de Nederlandstalige CD&V. De groenen worden vertegenwoordigd door Groen! aan Vlaamse kant en door Ecolo, aan Franstalige kant. Aan Nederlandstalige kant kan men twee partijen als 'nationalistisch' beschouwen: de NVA en het Vlaams Belang. De NVA was één van de grote winnaars bij de laatste federale verkiezingen van 13 juni 2010. Het is een rechtse partij die pleit voor de onafhankelijkheid van Vlaanderen op middellange termijn. Het Vlaams Belang heeft een extreem rechts xenofoob partijprogramma. Aan Franstalige zijde blijft extreem rechts een marginaal fenomeen.

 

Daarnaast is het het politieke toneel in België, net als in andere Europese landen, niet vrij van politieke strategieën die individuele- en de partijbelangen dikwijls belangrijker achten dan publieke belangen. Men kan België vergelijken met een "particratie" (cf. supra pijler 'wetgevende macht'). Hieronder verstaat men "een regime waar de politieke macht hoofdzakelijk in handen is van zowel partijvoorzitters en ministers als partijleden en waar staatszaken beheerd worden door de kabinetten, meer onder de controle van de pers dan van het parlement". Dit komt meer bepaald tot uiting in de grote invloed van partijen op de carrières van parlementsleden, de strenge stemmingsdicipline van parlementairen van de meerderheid en het feit dat het merendeel van de wetten het resultaat zijn van wetsontwerpen (van de regering) en niet van wetsvoorstellen (van het parlement). De invloedrijke positie van het partijbestuur in het politieke proces en het feit dat politici sterk afhankelijk zijn van hun partij om herkozen te worden, zijn typische indicatoren van de Belgische particratie (cf. supra pijler 'wetgevende macht').

 

In België zijn er nauwelijks wetteksten beschikbaar die de bestaansvoorwaarden, de rechten en de plichten van politieke partijen vastleggen. Dit beperkt wettelijk kader kan erop wijzen dat men de vrijheid van vereniging en de vrijheid van meningsuiting zoveel mogelijk tracht te waarborgen.

 

De Belgische partijen zijn georganiseerd in feitelijke verenigingen zonder rechtspersoonlijkheid en vrijgesteld van enige administratieve en wettelijke verplichting. De partijen zijn niet verplicht zichzelf te registreren en "(…) ze zijn vrij om zelf hun statuut te bepalen volgens de principes van de vrijheid van vereniging".

 

De wet van 4 juli 1989 is de enige federale wettekst die de term "politieke partij" expliciet definieert. Deze wet omschrijft een "politieke partij" als volgt in artikel 1 "de vereniging van natuurlijke personen, al dan niet met rechtspersoonlijkheid, die aan de door de Grondwet en de wet voorziene verkiezingen deelneemt".

 

Deze wet stelt dat partijen met minstens één verkozene, die zich, zoals blijkt uit hun statuten of programma, inzetten voor het respect van de rechten en de vrijheden bepaald door het Europees Verdrag voor de Rechten van de Mens, kunnen genieten van wettelijke dotaties die de Kamer en de Senaat verlenen. Het gaat om een vast bedrag van 125.000 euro per jaar, verhoogd met 1,25 euro per geldige stem, verkregen bij de laatste verkiezingen. Dit bedrag wordt op de rekening van de partij gestort. De wettelijke dotatie kan (gedeeltelijk) ingetrokken worden van een partij die bovengenoemd Verdrag niet respecteert en waartegen een klacht zou ingediend worden bij de Raad van State.

 

Politieke partijen mogen geen privéfinanciering ontvangen van rechtspersonen. De private financiering door natuurlijke personen wordt daarnaast wettelijk beperkt tot 500 euro per jaar, per partij en per schenker. "Eenzelfde schenker mag niet meer dan 2.000 euro per jaar schenken aan partijen, hun geledingen, hun lijsten, hun kandidaten of hun afgevaardigden". De identiteit van elke schenker van méér dan 125 euro moet geregistreerd worden en aan de Commissie voor de controle op de verkiezingsuitgaven en de boekhouding van de politieke partijen meegedeeld worden.

In de wet werden verschillende bepalingen inzake de verkiezingscampagne opgenomen. Deze artikels hebben onder meer betrekking op de beperking en de controle op de verkiezingsuitgaven, de openbare aanplakking, het uitdelen van gadgets en cadeaus en de bekendmaking van de campagne via informatie- en telecommunicatiekanalen.


Het Belgisch kieswetboek verwijst eerder naar concepten als "lijst" en "kandidaten" dan naar "partij" om de vertegenwoordigingsprocedure te beschrijven. Aan de hand van het verenigingsstatuut kan men echter een aantal juridische referenties vinden die naar politieke partijen verwijzen. De Grondwet vermeldt ten eerste dat "Belgen het recht hebben om zich te verenigen" en dat "dit recht niet aan enige preventieve maatregel kan worden onderworpen." Ten tweede is er een wet die de vrijheid van vereniging garandeert.

 

Hoewel deze mogelijkheid tot vereniging niet erg dwingend is, is ze toch onderworpen aan de beginselen van de wet van 30 juli 1981 en de wet van 23 maart 1995. De toepassing van deze wetten beperkt zich niet tot politieke partijen, maar kan leiden tot "(…) het verbod op het verkiesbaarheidsrecht voor een periode gaande van vijf tot tien jaar."

 

België heeft er kortom voor gekozen om zich tevreden te stellen met de vrije oprichting van politieke partijen door middel van de vrijheid van vereniging. Zoals eerder werd vermeld, betreft dit een fundamenteel recht dat door de Grondwet gegarandeerd wordt. In theorie opent deze optie dus de deur voor iedereen die een partij op wil richten en zich kandidaat wenst te stellen voor de verkiezingen. Daarnaast wordt hierdoor de oprichting van partijen met zeer diverse projecten mogelijk gemaakt, onder voorbehoud dat de wet nageleefd wordt. De dynamiek van partij-oprichting wordt evenwel beperkt door de keuze om niet voor alle partijen een overheidsdotatie en een overheidsfinanciering voor verkiezingscampagnes te voorzien. De vorming van partijen vindt hierdoor de facto eerst op lokaal verkiezingsniveau plaats, waar de financieringskwestie minder invloed heeft.

 

Hoofdstuk III van de wet van 4 juli 1989 vermeldt dat politieke partijen met minstens één verkozene in het federaal parlement overheidssubsidie kunnen ontvangen. Toch blijkt deze overheidssubsidie niet de enige inkomstenbron van de partijen. Privéfinanciering en onrechtstreekse financiering vullen hun inkomsten aan. We gaan in op beide financieringsvormen.

 

Overheidsfinanciering

 

Het Federaal Parlement geeft een overheidssubsidie aan partijen die in het Parlement vertegenwoordigd worden. Deze subsidie wordt maandelijks op de rekening van de vzw van elke partij gestort. De subsidie bestaat uit een vast en een variabel bedrag. Beide worden berekend "(…) naargelang de evolutie van de consumptieprijsindex". Het variabele deel van deze subsidie is afhankelijk van het aantal behaaldestemmen van de partij tijdens de laatste verkiezingen. Artikel 16 van de wet van 4 juli 1989 bepaalt dat het vaste bedrag 125.000 euro bedraagt voor elke partij die een verkozene heeft in de Kamer of in de Senaat. Het variabele bedrag bedraagt 1,25 euro per geldige stem. Elk bedrag wordt vermenigvuldigd volgens de huidige index. J. Faniel meldde dat "au 1e octobre 2010, la partie forfaitaire indexée s'élevait à 171 599,04 euros par an (…) tandis que la partie variable équivalait à 1,4646 euros par an et par vote valablement exprimé en faveur du parti".

 

Wet van 30 juli 1981 tot bestraffing van bepaalde door racisme of xenofobie ingegeven daden, BS 8 augustus 1981.

Wet van 23 maart 1995 tot het ontkennen, rechtvaardigen of goedkeuren van de genocide tijdens de tweede wereldoorlog door het Duitse nationale-socialistische regime is gepleegd, BS 30 maart 1995.


Elke politieke partij heeft haar eigen vzw voor het ontvangen van overheidssubsidies en privéfinanciering. Deze oprichting onder de vorm van een vzw houdt een wettelijke verplichting in om de jaarrekeningen te publiceren.
De variabele subsidie hangt dus af van de resultaten bij de verkiezingen voor het federale parlement. De voorwaarde dat men minstens één verkozene moet hebben om een overheidsdotatie te krijgen, is een belangrijke horde die soms moeilijk te nemen is. Nieuwe en kleine partijen worden bijgevolg benadeeld aangezien zij geen overheidssubsidies ontvangen. Grote politieke partijen, die wel subsidies ontvangen, kunnen het politieke spel domineren waardoor kleine partijen moeilijkheden ondervinden bij het duidelijk maken van hun doelen en idealen. Er moet wel gewezen worden op enkele uitzonderingen in de recente Belgische politieke geschiedenis waarbij bepaalde partijen er wel in geslaagd zijn op te komen en sterk te groeien.

 

Het Vlaamse Parlement en het Waalse Parlement kennen ook een jaarlijkse subsidie toe aan de politieke partijen die vertegenwoordigd worden door minstens vijf afgevaardigden. Net zoals voor de federale subsidie, bestaat deze subsidie uit een vast bedrag en uit een variabel bedrag. De subsidie verschilt van kamer tot kamer: 75.545,32 euro voor het vast bedrag van het Vlaams Parlement, 62.926,58 euro voor het Waals Parlement; 1,8163 euro wordt jaarlijks en per geldige stem toegekend door het Vlaamse Parlement en 2,4040 euro wordt toegekend door het Waalse Parlement. Deze subsidie, waarvan een belangrijk deel afhangt van de vertegenwoordiging van de partij in deze gewestelijke instanties, brengt voor kleine en nieuwe partijen dezelfde problemen met zich mee als bij de federale subsidie.

 

In de volgende tabel volgt een overzicht van de evolutie van de federale overheidssubsidie samen met een evolutie van de subsidies voor politieke partijen die in de Kamer of de Senaat erkend zijn, toegekend per partij voor de zittingstijd van 2007-2010 en van 2010-…(in euro). Het jaarlijks bedrag wordt berekend volgens de index van kracht op 1 juli 2010. 

Partij



Financieringstotaal op het einde van de 52ste legislatuur



Financieringstotaal bij de aanvang van de 53ste legislatuur



Verschil 
 
 
 
N-VA



MR



 
Open VLD



VB



CDH


 
Ecolo


Groen !


 
LDD


PP


 
FN


Evolutie van de federale overheidsdotaties en -subsidies aan de fracties (legislatuur 2007–2010 et 2010- )

Privéfinanciering

 

De lidgelden; de schenkingen of legaten; de inkomsten van onroerend patrimonium; evenals de opbrengst van evenementen, publicaties en reclame zijn de vier belangrijkste vormen van privéfinanciering voor Belgische politieke partijen. Voor partijen die geen recht hebben op overheidsfinanciering zijn deze bedragen van cruciaal belang en zijn ze hun belangrijkste bron van inkomsten. Dit inkomen kan aangevuld worden met financiële producten en uitzonderlijke opbrengsten die de partijen kunnen verzamelen.

 

De bedragen die door privéfinanciering verkregen worden, variëren volgens het aantal leden, het gemiddelde lidgeld en de capaciteit van de partij om schenkingen te verkrijgen (varieert van jaar tot jaar).


Onrechtstreekse financiering

 

Naast de eerder besproken overheidsfinanciering, directe financiering, ontvangen partijen ook onrechtstreekse financiering.

 

Verkiezingscampagnes

 

Kenmerkend voor het Belgische systeem is dat er niet voorzien wordt in een financiële tussenkomst voor de organisatie van verkiezingscampagnes. Sommige faciliteiten worden desalniettemin kosteloos verstrekt aan partijen in het verkiezingsproces. Het gaat meer bepaald om de vrijstelling van affichetaks, het voorzien van plakplaatsen, de toegang tot een kopie van het register van de kiesgerechtigden en de toegang tot verkiezingstribunes op de nationale openbare radio en televisie.

 

In het huidige democratische overheidssysteem gebeuren de politieke debatten voornamelijk in televisiestudio's. Tijdens de verkiezingscampagnes krijgen kleine partijen minder zendtijd dan de grote partijen. Het grootste probleem dat kleine partijen bijgevolg ondervinden om te groeien in het politieke debat is niet zozeer gelinkt aan de financiering maar aan de toegang tot de media. Op dit vlak verschilt het Vlaamse landschap van dat van het Waalse. De Franstalige zenders bevinden zich allemaal in Brussel en houden weinig rekening met de Waalse bezorgdheden, terwijl de Vlaamse zenders meer plaats maken voor de sociale en de sociaal-politieke verscheidenheid van Vlaanderen. Zo krijgen kleine en nieuwe Vlaamse partijen een grotere aanwezigheid in hun mediastructuren dan de kleine en nieuwe Franstalige partijen in hun eigen media.

 

In 2007 publiceerde de OVSE een rapport over de federale verkiezingen die deze stelling bevestigt. Dit rapport vermeldt dat het aantal gratis tribunes die de openbare zenders (de VRT en de RTBF) kort voor de verkiezingen ter beschikking stellen van de partijen evenredig is met hun vorige verkiezingsprestaties.

 

De financiering van politieke partijen in België gebeurt zowel door publieke – als private bron, waarbij deze bedragen variëren in functie van de grootte van de partij. Ook indirecte financiering is erg belangrijk. Hoewel de recente Belgische politieke geschiedenis de mogelijke opkomst van nieuwe partijen toont, blijkt het systeem voorrang te geven aan bestaande partijen door hun financiële inkomsten veilig te stellen, vooral door middel van onrechtstreekse financiering.

 

De beperkte toegang tot de media maakt de opkomst van nieuwe of kleine partijen niet gemakkelijker. De media blijken deze partijen te discrimineren en bevestigde politieke structuren te bevoordelen.

 

Er bestaan 3 vormen van onrechtstreekse financiering: de eerste komt van de parlementaire kamers en van de provinciale raden (subsidies voor werkingskosten), de tweede betreft de ontvangen subsidies van de bevriende entiteiten van de partij en de derde bestaat uit het terugstorten van een deel van het loon van de mandatarissen aan de partij.


Er bestaat in België geen specifieke wet die partijen beschermt tegen eventuele ongerechtvaardigde inmengingen van buitenaf. Overheidsinstanties mogen geen partijen verbieden, mogen geen rol opeisen binnen de interne werking van een partij en mogen geen toezicht houden op de partij. Onrechtstreeks kunnen een aantal Belgische wetten desalniettemin een invloed hebben op de werking van de partijen, meer bepaald op vlak van subsidietoekenning en het verkiesbaarheidsrecht.

 

Kortom, de beperkingen die aan de partijen worden opgelegd komen slechts in bepaalde gevallen en in extreme situaties voor. Men kan zelfs stellen dat controle bijna onbestaand is voor partijen die, vanwege hun verkiezingsresultaten, geen recht hebben op overheidsfinanciering. De extreme opties van ontbinding of onderzoek van de partijen door overheidsinstanties bestaan niet.

 

Ook de wet van 4 juli 1989 roept vragen op over haar effectieve toepassing. De tekst bepaalt dat politieke partijen hun engagement om het Verdrag tot bescherming van de rechten van de mens en de fundamentele vrijheden te respecteren, schriftelijk moeten vastleggen. De tekst impliceert ook het engagement van de partij, om haar verkozenen en haar geledingen de waarden van het Verdrag te doen respecteren. Het Vlaams Belang was één van de eerste partijen die haar statuten overeenkomstig met de wet van 4 juli 1989 wijzigde. Toch bleef ze teksten publiceren die aanzet geven tot vreemdelingenhaat. Hier volgt de beschrijving van een inmengingsituatie in het leven van een politieke partij.

 

Een aantal gerechtelijke procedures werden sinds oktober 2000 gevoerd tegen drie vzw's die verbonden zijn met het Vlaams Blok. Dit om geschriften aan de kaak te stellen die ingingen tegen de wet van 30 juli 1981 tot bestraffing van bepaalde door racisme of xenofobie ingegeven daden. Hierop volgden verschillende juridische verwikkelingen die uiteindelijk leidden tot een arrest van het Hof van Cassatie, dat het Vlaams Blok categoriseert als een delictuele organisatie. Naar aanleiding van deze beslissing vreesden de andere Belgische politieke partijen, en in het bijzonder de Nederlandstalige politieke partijen, voor de slachtofferpositie van het Vlaams Blok, die gunstig zou kunnen zijn voor de toename van haar electoraat.



Tijdens deze verschillende juridische verwikkelingen verandert het Vlaams Blok haar statuten, haar beginselverklaring en haar naam. Men spreekt vanaf dan over het Vlaams Belang. Het Vlaams Belang hanteert een discours waarin de teneur van haar bewoordingen verzwakt is. Het behoudt zijn federale dotatie.

 

Tien leden van de Controlecommissie betreffende de verkiezingsuitgaven dienden in 2006 een motie in bij de Raad van State om de overheidssubsidie van het Vlaams Belang voor een jaar in te trekken. Dit vroegen ze op grond van haar vijandigheid tegenover de rechten en vrijheden die gegarandeerd worden in het Europees Verdrag voor de Rechten van de Mens. Het Vlaams Belang betwistte dit op grond van de vrijheid van meningsuiting. Het Grondwettelijk Hof besliste vervolgens dat de gestarte procedure bij de Raad van State om de overheidssubsidie van het Vlaams Belang tijdelijk te schorsen, voortgezet mocht worden, omdat er sprake was van een financiële maatregel en niet van een straf. Deze procedure verhindert de leden niet om deel te nemen aan de verkiezingen, om verkozen te worden, om deel te nemen aan politieke vergaderingen en aan politieke debatten. Deze procedure kende een epiloog in juni 2011 toen het verzoek verworpen werd door de Raad van State op grond van het feit dat het niet binnen de vigerende termijn zou ingediend zijn.

 

In 2008 werd de overheidssubsidie van "le Front National" voor vier maanden opgeschort, omdat ze onvolledige financiële rapporten had ingediend bij de Commissie voor de controle op de verkiezingsuitgaven en de boekhouding van de politieke partijen.

 

De kwestie van de overheidsfinanciering van politieke partijen reikt verder dan het financiële aspect alleen. Ze betwist ook de vrijheid van meningsuiting en vereniging en de relevantie om dergelijke politieke machten te handhaven. Het is de moeite waard om twee opmerkingen te vermelden inzake de impact van de opschorting van de overheidssubsidie op het functioneren van de partijen.

 

Ten eerste is de overheidssubsidie niet de enige bron van inkomsten van partijen.

Een opschorting kan de partij immers een belangrijke inkomst ontnemen, maar weerhoudt de partij niet om haar politieke actie en haar vertegenwoordiging bij de verkiezingen verder te zetten.

Ten tweede zien we, als we kijken naar de verkiezingsuitslag van sommige partijen (lijst De Decker, NVA) dat deze onafhankelijk zijn van hun financiële middelen. Deze partijen behaalden goede electorale resultaten hoewel ze over weinig financiële middelen beschikten. P. Verjans vermeldt hieromtrent de huidige overwaardering van de expertisekosten en het belang van financiering voor electoraal succes.

 

Formeel gezien, is de staatsinmenging in de activiteiten van politieke partijen dus laag in België.

 

Het onderscheid tussen partijfinanciering en verkiezingsuitgaven, kenmerkend voor het Belgisch systeem, wordt behouden bij het structureren van het antwoord op deze vraag.

 

Partijfinanciering

 

De wet van 4 juli 1989 bepaalt dat elke politieke partij via haar vzw, onder meer opgericht voor het ontvangen van de overheidsdotatie, jaarlijks een financieel rapport moet indienen bij de Commissie voor de controle op de verkiezingsuitgaven en de boekhouding van de politieke partijen. Deze bepaling heeft betrekking op het volledige toepassingsgebied van de wettelijk verplichte consolidatie van de jaarrekeningen. Bijgevolg zijn enkel partijen met verkozenen, de grote partijen, tot transparantie verplicht. Dit zorgt ervoor dat er weinig openbaar is inzake de financiering van kleine partijen.

 

De politieke partijen dienen hun jaarrekening niet zelf te publiceren. In de praktijk is het de Commissie voor de controle op de verkiezingsuitgaven en de boekhouding van de politieke partijen, een politiek orgaan bestaande uit parlementairen uit beide kamers (Kamer van Volksvertegenwoordigers en Senaat), die dit in een parlementair document publiceren (cf. supra pijler 'verkiezingsautoriteit').

 

De keuze om de controle hoofdzakelijk in handen van een parlementaire commissie te leggen, beperkt onrechtstreeks de transparantie van de financiën van politieke partijen, gezien de mogelijkheden voor externe en onafhankelijke controlevormen.

 

Het belang van onrechtstreekse financiering van de partijen (tussen 50% en 60% van de inkomsten, naargelang de partij) heeft een groot gebrek aan transparantie tot gevolg. Onrechtstreekse financiering gebeurt "(…) via subsidies aan politieke partijen die vertegenwoordigd zijn in de parlementaire kamers en de provinciale raden, subsidies aan andere verbonden entiteiten en retrocessies door de volksvertegenwoordigers ten gunste van de partij". Deze beslissingen vallen, in het beste geval, onder het huishoudelijk reglement van de betrokken kamers (één van de laagste lagen van de hiërarchie derrechtsbronnen) of, in de meeste gevallen, onder de eenvoudige beslissing van het bureau van de betrokken kamer.

 

In het laatste rapport van de Commissie voor de controle op de verkiezingsuitgaven en de boekhouding van politieke partijen wordt verwezen naar het advies van de commissie dat stelt dat de wetgeving dadelijk aangepast moet worden om een einde te maken aan de feitelijke straffeloosheid van de partijen.

Voor informatie over de publicatie van de jaarrekeningen van de politieke partijen en de rol van de Commissie voor de controle op de verkiezingsuitgaven en de boekhouding van de politieke partijen, zie ook pijler "verkiezingsautoriteit".



 

Verkiezingsuitgaven

 

De wettelijke regeling voorziet geen ex abrupto verplichting voor kandidaten of partijen om hun campagne-rekeningen te publiceren. Dit betekent echter niet dat er geen informatie over de verkiezingsuitgaven beschikbaar is.

 

Het is wettelijk verplicht om per kieskring de totale uitgaven van de kandidaten van dezelfde lijst en van elke kandidaat te publiceren in het Belgisch Staatsblad.1094 Bovendien kan elke kiezer 15 dagen lang (vanaf de datum van de verkiezing) de verklaringen van de verkiezingsuitgaven raadplegen. Dit kan bij de griffie van de Rechtbank van eerste aanleg van het kieskringhoofdbureau (cf. supra pijler 'verkiezingsautoriteit').

 

De problematiek van privéfinanciering van zowel partijen als van verkiezingscampagnes en kandidaten kan ook hier aangehaald worden. Door het opleggen van een drempel van 125 euro voor de verplichte identificatie van de schenker, zijn schenkingen en schenkers van lagere bedragen in feite en in rechte vrijgesteld. Zoals benadrukt door de Group of States against Corruption (GRECO), opent het gebrek aan voorschriften over de soorten donaties de deur voor allerlei vormen van gemengde financiering die problematisch kunnen zijn en de traceerbaarheid van de geldstroom bijna onmogelijk maken. Bedrijfssponsoring blijkt in de praktijk te bestaan, hoewel dit in strijd is met met verbod op het aannemen van giften afkomstig van rechtspersonen, zoals vermeld in de wet van 4 juli 1989. Bedrijfssponsoring blijkt dus vaak een manier om dit verbod te omzeilen, dat net bedoeld was om de inmenging van de economische sector in het leven van de partijen en/of de verkozenen te beperken.

 

Hoewel de evoluties op dit vlak snel kunnen veranderen, blijkt uit de resultaten van de enquête "Transparantie en de politiek" van Transparency International Belgium in 2010 dat veranderingen in de wetgeving betreffende bovenstaande punten moeilijk door te voeren zullen zijn. Minder dan 44% van de ondervraagden (kandidaten voor de federale verkiezingen van 2010) van dit onderzoek waren gunstig tegenover drie concrete regels gesuggereerd door de onderzoekers: reglementering van sponsoring door rechtspersonen, de publicatie van de partijfinancieringsbronnen op internet en de benoeming van leden onafhankelijk van politieke partijen in de controlecommissies.


Jaarrekeningen

 

Zoals hoger vermeld, legt de wet- en regelgeving inzake transparantie over de financiële situatie van politieke partijen geen werkelijke openbaarheid van de jaarrekeningen aan hen op. Hoewel de rekeningen beschikbaar zijn via de officiële internetsites van de twee wetgevende kamers, blijkt hun toegankelijkheid in de praktijk minder vanzelfsprekend.

 

Men kan de rekeningen raadplegen via documenten over de werking van de Commissie voor de controle op de verkiezingsuitgaven en de boekhouding van politieke partijen. Uit haar laatste rapport (april 2011) blijkt dat er geen identificatie - of financiële gegevens ontbraken, uitgezonderd één partij die geen enkel document indiende (maar ook geen overheidssteun ontving). Bovendien werden alle rapporten van de wettelijk erkende revisoren zonder voorbehoud uitgebracht.

 

De overgrote meerderheid van de partijen biedt echter geen directe toegang tot haar rekeningen, bijvoorbeeld via de website van de partij en/of de website van de vzw die opgericht werd voor het ontvangen van de overheidssteun. Voor de meeste onder hen zijn de rekeningen ook niet beschikbaar via de database van de jaarrekeningen van de Nationale Bank van België (NBB). Bovendien blijkt de toegankelijkheid tot de documenten van de federale controlecommissie sterk vertraagd. Zo werden de rekeningen van 2009 pas op 16 maart 2011 met een rapport openbaar gemaakt, meer dan een jaar na het einde van het boekjaar in kwestie. Ten slotte zijn de documenten die opgenomen werden in de werken van de federale parlementaire commissie niet exhaustief en geven ze, in het beste geval, vereenvoudigde balansen en resultatenrekeningen weer.

 

Verkiezingsuitgaven

 

Elke Belgische burger heeft toegang tot de gegevens over de verkiezingsuitgaven, tenminste wat betreft de federale verkiezingen, bij de griffie van de Rechtbank van eerste aanleg. Partijen en kandidaten zijn verplicht om er verklaringen van verkiezingsuitgaven in te dienen. Het aantal documenten is erg groot, maar wordt in de praktijk nauwelijks geraadpleegd. Deze bevinding werd echter niet door grondig statistisch onderzoek bevestigd. Net zoals bij de publicatie van de jaarrekeningen zijn de partijen weinig proactief in het publiceren van hun verkiezingsuitgaven. De toegang tot deze informatie, buiten de door de wet strikt opgelegde kanalen, blijkt zeer beperkt.



De complexe federale staatsstructuur zorgt voor de vermenigvuldiging van machtsniveaus en dus ook voor verkiezingen en controleorganen die moeten tussenkomen in de financiering van politieke partijen en de controle op de verkiezingsuitgaven. Hetzelfde geldt voor de reglementaire teksten die op die vlakken van toepassing zijn.

 

Voor de organisatie en controle-instanties zie paragrafen "Transparency (law)" en "Transparency (practice)".

 

Doelen en beperkingen van de controle

 

Politieke partijen

 

Alle partijen die voldoen aan de wettelijke voorwaarden moeten een vzw oprichten, die als enige overheidssubsidie kan ontvangen. De publicatieverplichtingen die in voorgaande paragraaf besproken werden, zijn dus eigenlijk van toepassing op deze vzw. Het is aan de vzw om de geconsolideerde boekhouding van de politieke partij en haar geledingen (waar ze deel van uitmaakt) voor te leggen. Deze vormen de "consolidatiezone" van de partij.

 

De bevoegde vzw van de partij moet jaarlijks een rapport opstellen met vermelding van de consolidatiezone en haar geledingen, de beknopte jaarrekeningen van elke geleding, de geconsolideerde jaarrekeningen voor de zonegeledingen, waaronder ook een geconsolideerde balans, een geconsolideerde resultatenrekening en verklarende bijlagen en het rapport van de bedrijfsrevisor. De vereniging kan de revisor vrij kiezen uit het openbaar register voor revisoren, die erkend zijn door het Instituut van de Bedrijfsrevisoren (IBR). De jaarrekeningen die door de bevoegde vzw ingediend worden, dienen meer bepaald een lijst te bevatten met de schenkingen van elke partij en met de vermelding van de identiteit van de schenkers waarvan de schenking meer dan 125 euro bedraagt. Het is zo dat deze lijst niet openbaar wordt gemaakt, omdat een dergelijke publicatie in strijd zou zijn met de privacywetgeving. Legaten en schenkingen uit het buitenland en sponsoring dienen niet op deze lijst vermeld te worden, ondanks dat het wettelijk kader schenkingen van rechtspersonen theoretisch gezien verbiedt.

 

Art. 15, 15bis, en 22 Wet van 4 juli 1989 betreffende de beperking en de controle van de verkiezingsuitgaven (voor de verkiezingen van de federale kamers), de financiering en de open boekhouding van de politieke partijen, BS 20 juli 1989.

Op grond van Art. 1 en 15 Wet van 4 juli 1989 is de lijst van de geledingen begrensd en exhaustief en omvat: de studiediensten, de wetenschappelijke instellingen, de politieke vormingsinstellingen, de politieke omproepsverenigingen, de vzw die mogelijk de toegekende overheidsdotatie ontvangt, de entiteiten georganiseerd op het niveau van de arrondissementen en/of de kieskringen voor de verkiezingen van de federale Kamers en de Gemeenschaps- en Gewestparlementen, de politieke fracties. Wet van 4 juli 1989 betreffende de beperking en de controle van de verkiezingsuitgaven (voor de verkiezingen van de federale kamers), de financiering en de open boekhouding van de politieke partijen, BS 20 juli 1989.

Met volgende specificaties: naam, adres van de hoofdzetel, juridische vorm, maatschappelijk doel, de bestuursorganen met vermelding van de actieve natuurlijke personen of rechtspersonen.

De gegevens zijn beperkt tot: de totale activa, het patrimonium, de passiva, de gewone producten en lasten, de buitengewone producten en lasten, resultaat van het boekjaar, het voltijds personeel.

Art. 16ter Wet van 4 juli 1989 betreffende de beperking en de controle van de verkiezingsuitgaven (voor de verkiezingen van de federale kamers), de financiering en de open boekhouding van de politieke partijen, BS 20 juli 1989; KB van 10 december 1998, BS 23 december 1998.



 

Verkiezingsuitgaven

 

Onafhankelijk van het verkiezingsniveau moeten politieke partijen en hun kandidaten een verklaring opstellen die, krachtens de verkiezingen, de verkiezingsuitgaven en de herkomst van gebruikte middelen vermeldt. Deze documenten worden bij de voorzitter van het kieskringhoofdbureau ingediend.

 

Sancties

 

De toepasbare sancties hebben zowel op het niveau van de politieke partij als op de mandatarissen betrekking en zijn, naargelang de gevallen, zowel van toepassing op verkiezingsuitgaven als partijfinanciering.

 

Politieke partijen

 

De ad hoc controlecommissies mogen, afhankelijk van het betrokken machtsniveau, beslissen om de overheidsfinanciering in te trekken wanneer de wettelijke verplichtingen niet nageleefd worden. Dit is het geval voor het niet indienen of het te laat indienen van een lijst van donaties (en identiteit van de schenkers) of het overschrijden van verkiezingsuitgaven door een partij (cf. supra pijler 'verkiezingsautoriteit').

 

Kandidaten

 

Als natuurlijk persoon kunnen kandidaten ook bestraft worden met een boete of gevangenisstraf voor het niet naleven van de beperkingsregels voor verkiezingsuitgaven of bij het niet verklaren, binnen de tijdslimiet, van de uitgaven en/of de oorsprong van het kapitaal. Ook het overtreden van de regels die vooral verkiezingspropaganda regelen in de drie maanden die de verkiezingen voorafgaan, kan leiden tot een sanctie (cf. supra pijler 'verkiezingsautoriteit).

 

Tijdelijke organisatie van de financiële controle

 

De financiële controle gebeurt op vaste en variabele tijdstippen. Het vaste gedeelte heeft betrekking op de controle van de partijfinanciering die jaarlijks wordt uitgevoerd om de overheidssubsidie te verlenen. Het variabele deel heeft betrekking op de controle van de verkiezingsuitgaven en is gebaseerd op de verkiezingen. Hoewel de termijn voor sommige machtsniveaus wettelijk bepaald is (gemeenten, provincies, federale entiteiten), wisselt de controlefrequentie voor het federaal niveau, in functie van de politieke gebeurtenissen.

 

Omvang van de controle en beperkingen

 

Er zijn in theorie voldoende controlemechanismen (zie paragraaf "Accountability (law)"), maar deze blijken in de praktijk tekortkomingen te bezitten.

 

De centrale rol van de Commissie voor de controle op de verkiezingsuitgaven en de boekhouding van de politieke partijen vormt een eerste belangrijke beperking. Doordat zowel de controle op als het initiatief voor het opleggen van sancties in handen is van een commissie bestaande uit parlementairen, is de Commissie zowel rechter als partij, wat zowel de Commissie zelf als GRECO betreuren. "In België is de Controlecommissie evenredig vertegenwoordigd door leden van de Kamer van Volksvertegenwoordigers en van de Senaat, waarbij men haar onafhankelijkheid als controle-instituut in vraag kan stellen".

 

Volgens de conclusies van het rapport van de GRECO over de financiering van politieke partijen in België, kan men niet spreken over een onafhankelijk controlesysteem, gezien de dominerende rol die toegekend wordt aan politieke partijen in de samenstelling van parlementaire controlecommissies. Deze parlementaire controlecommissie toont een gebrek aan wilskracht als ze een werkelijke controle moeten uitoefenen en beslissingen moeten nemen met mogelijke sancties als gevolg. "Het beeld is nog slechter wanneer het gaat om de rekeningen van de verkiezingscampagnes van partijen en kandidaten": er werden geen echte maatregelen getroffen, zelfs niet in het geval van ernstige tekortkomingen zoals het niet neerleggen van de rekeningen. De controle blijkt dus louter formeel: de commissie heeft weinig menselijke middelen en expertise en steunt bijna uitsluitend op de adviezen van het Rekenhof, die geen toegang heeft tot boekhoudkundige stukken (cf. supra pijler verkiezingsautoriteit). De normen voor het auditeren van politieke partijen zijn niet streng genoeg, zowel op vlak van onafhankelijkheid als bevoegdheid (zie hieronder).

 

Doordat het verlenen van een overheidsfinanciering ondergeschikt is aan de jaarlijkse controle van de financiën van de politieke partijen (waarbij de intrekking de zwaarst mogelijke sanctie is), ontsnappen alle kleine partijen, die zich verkiesbaar stellen zonder een zetel te verkrijgen, de facto aan deze controle. Dit toont aan dat de controle in België meer een controle is van de overheidssubsidie (en haar gebruik) dan een controle op de politieke partijen als geheel.

 

Zoals benadrukt in de evaluatie van GRECO, ondervindt de financiële consolidatiezone van de partijen nog steeds tekortkomingen. Zo voegen niet steeds alle partijen er de rekeningen van hun lokale secties bij, te wijten aan een onduidelijkheid in de wet van 4 juli 1989. Voor sommige partijen zijn de lokale structuren echter echte beslissingscentra en hebben ze eigen budgetten, meer bepaald in het kader van campagnes, a fortiori lokale, maar ook gewestelijke en federale. Zo zijn volgens GRECO bepaalde structuren, gelinkt aan de politieke partijen, zoals humanitaire-, jongeren – en vrouwenorganisaties, vaak nog niet geconsolideerd. Dit roept heel wat vragen op.

 

De registratie van de identiteit van de schenkers die een belangrijke bron van inkomsten betekenen en waarvan het absolute en relatieve belang (in vergelijking met de rest van de boekhouding) varieert naargelang de betrokken partij, gebeurt bij giften die meer dan 125 euro bedragen. Zoals benadrukt door de GRECO, ontsnappen alle schenkingen onder de 125 euro aan alle controle en aan alle vormen van openbaarheid, zelfs met beperkte toegang. De GRECO wijst tevens op het problematisch feit dat sponsoring van politieke partijen toegestaan wordt, waardoor het verbod van giften van rechtspersonen omzeild kan worden. Dit geldt ook voor bewezen diensten onder de marktprijs ten gunste van politieke partijen. Deze twee laatste punten wijzen op zwakke plekken in het controlesysteem.

 

Ten slotte komen verschillende structuren op een transversale manier tussen in de organisatie van de controle. Dit is toe te schrijven aan de institutionele complexiteit van de Belgische staat, maar ook aan gemaakte keuzes voor de uitoefening van controle. De keuze om de eerstelijnscontrole van de financiën van politieke partijen toe te vertrouwen aan een bedrijfsrevisor roept in het bijzonder vragen op, in die zin dat de revisor door zijn klant betaald wordt. Bovendien blijkt dat er geen specifieke voorschriften bestaan van het Instituut van Bedrijfsrevisoren voor het specifiek geval van echtverklaring van de jaarrekeningen van de politieke partijen. Anderzijds zorgt de bevoegdheids- en machtsverdeling tussen de voorzitters van de kieskringhoofdbureaus, het Rekenhof en de parlementaire controlecommissie voor onduidelijkheid en inefficiëntie.

 

De zeldzame statistieken die hierover beschikbaar zijn, tonen desniettemin aan dat dergelijke controle noodzakelijk is. Op vlak van controle van de verkiezingsuitgaven, blijkt uit het verslag van de federale controlecommissie betreffende de verkiezingen van 2007 dat deze commissie 539 brieven moest versturen inzake problemen met betrekking tot 2.931 kandidaten op de lijsten (18,4%) met een antwoordpercentage (soms na aanmaning) van 89,43%. Op vlak van de financiën van de politieke partijen gaat het om jaarlijkse en dus ook constante controle. Over het algemeen kan men zeggen dat sancties zelden voorkomen. Ook de intrekking van de overheidssubsidie voor het niet indienen van jaarrekeningen of onregelmatige financiën komt zelden voor. Dit is te wijten aan het feit dat er enerzijds weinig betwistbare gevallen zijn die tot sancties kunnen leiden en anderzijds doordat de afstemming tussen de voorrechten van de commissie en deze van de rechterlijke macht procedurevertragingen kunnen veroorzaken. Het beperkt toepassen van sancties heeft ook betrekking op de controle van de verkiezingsuitgaven van de kandidaten en beperkt zich in de praktijk tot enkele verliezen van mandaten (cf. supra pijler verkiezingsautoriteit). 
 
 

De Belgische politieke partijen zijn feitelijke verenigingen; er zijn geen wettelijke of administratieve verplichtingen voor dit stelsel. De Belgische wet legt geen regels op voor de interne democratie binnen de partijen, maar de wet van 24 mei 1921 inzake de vrijheid van vereniging dient wel nageleefd te worden.

 

Elke partij heeft nochtans haar eigen statuten, beschikbaar op haar website of via mail, die min of meer de richtlijnen bepalen voor de structuur en het dagelijks bestuur van de partij. Hier volgt een transversale synthese van de integriteitsmaatregelen binnen de verschillende partijorganen.

 

Bijna alle onderzochte partijen beschouwen het Congres als het hoogste orgaan van hun partij. De meeste partijen roepen al hun leden op voor het congres. Het congres wordt minstens eenmaal per jaar samengeroepen om de politieke lijn en de strategie van de partij te bepalen, haar statuten te veranderen, het programma op te stellen of goed te keuren en om organisatorische beslissingen betreffende de verkiezingen te nemen.

 

Bijna elke partij heeft een zogenaamde partijraad. Deze raad is samengesteld uit bestuursleden van de partij, uit nationale, gewestelijke, provinciale, lokale afgevaardigden en uit vertegenwoordigers van erkende organisaties die gelinkt zijn aan de partij. Dit orgaan oefent verschillende taken uit: de algemene werking van de partij, het inzagerecht in het partijbestuur, de aanstelling van leden van andere organen van de partij, het toezicht op publicaties, de goedkeuring van budgetten, rekeningen en statuten en de uitoefening van discipline binnen de partij. 

Deze verschillende taken worden door de raad zelf uitgevoerd of door aangestelde commissies (waaronder: de controlecommissie, de statutaire commissie, de Statutaire Beroepskamer, de verzoeningscommissie, de tuchtcommissie en het bemiddelingscollege).

 

Elke partij heeft een "partijbureau" of een "bestuur" dat is samengesteld uit de voorzitter, de vice-voorzitters, de secretarissen, de penningmeester, enkele afgevaardigden, vertegenwoordigers van de door de partij erkende bewegingen en soms enkele leden. Het partijbestuur is belast met volgende taken: het nemen van politieke beleidsbeslissingen van de partij, het opstellen van het programma en de verkiezingslijsten, de benoeming van de leden van andere partijorganen, de uitvaardiging van deontologische regels, het sanctioneren van leden, bemiddeling van interne conflicten, het goedkeuren van rekeningen.

 

Elke partij heeft een voorzitter en wordt voor een mandaat van drie of vier jaar verkozen. Dit mandaat is eenmaal verlengbaar. De partijvoorzitter is de belangrijkste woordvoerder van de partij. Hij vertegenwoordigt de partij op het openbaar en politiek toneel en staat ook in voor het dagelijks bestuur en de daarvoor noodzakelijke beslissingen. 
 

Samenvattend kan gesteld worden dat alle Belgische partijen regels hebben aangenomen voor de interne machtsverdeling, de opbouw en het beheer van de partijlijn, de relaties tussen leden en hun rol binnen de partij. De meeste partijen hebben controleorganen. Deze hebben de taak om toezicht te houden op bepaalde beslissingen, interne conflicten en deontologische regels. De intensiteit van de regels en hun bindende kracht zijn echter niet bij alle partijen gelijk.


De partijleden moeten sinds de jaren '80 hun voorzitter kiezen en nemen zo actief deel aan het partijleven. Deze maatregel komt overeen met het ontstaan van de publieksdemocratie, waar het politiek debat niet meer plaatsvindt tijdens partijcongressen, noch tussen congressen die elkaar van tribune tot tribune antwoorden, maar in televisiestudio's. De werking van de publieksdemocratie brengt intern politieke vedetten van de partij naar voren die op de besluitvorming wegen.

 

De algemene regel stelt dat de kandidaten die willen opkomen voor de verkiezingen van partijvoorzitter al gedurende een bepaalde tijd lid moeten zijn van de partij. Het gaat om een periode gaande van zes maanden tot vijf jaar. Sommige partijen hebben aanvullende criteria en procedures die een eerste intern onderzoek, en zelfs een eerste stemming, van de kandidaten vergen (bij het partijbureau of de partijraad) voordat ze voorgesteld worden aan de kiezers. De kandidaten die in aanmerking komen, worden dan met een absolute meerderheid verkozen door de partijleden met stemrecht (die in orde zijn met hun bijdrage). Eens verkozen wordt de partijvoorzitter in zijn taken bijgestaan door het partijbureau. Deze twee instanties zijn hoofdzakelijk verantwoordelijk voor de politieke beleidsvorming van de partij.

 

Behalve Ecolo die geen voorzitter heeft, maar wel een federaal secretariaat bestaande uit twee co-voorzitters van verschillend geslacht. Eén van hen komt uit de gewestelijke Brusselse groep, de ander uit een gewestelijke Waalse groep. Het gaat om een rechtstreekse verkiezing van de leden op een algemene vergadering. Het mandaat van het federaal secretariaat is 4 jaar. De leden die zich kandidaat stellen moeten sinds minstens 6 maanden lid zijn van de partij. De taken van de co- voorzitters zijn identiek aan deze die door andere partijen voor het voorzitterschap gedefinieerd zijn.
 

Kort samengevat heeft elke partij haar eigen regels voor controle, vertegenwoordiging en beperking van bevoegdheden voor haar democratische werking. De verkiezing van het voorzitterschap is tevens sterk gereguleerd, maar in de praktijk blijken er weinig kandidaten te zijn voor deze functie. Deze situatie schaadt de vertegenwoordiging en kan ten gunste zijn van invloeds- en populariteitsspelen die de rechtvaardigheid in het gedrang kunnen brengen. Deze feitelijke - eerder dan rechtmatige - stand van zaken staat in contrast met de reële macht van de partijvoorzitters in het Belgisch politiek systeem, zoals beschreven in de inleiding van deze pijler. 

Een grote verscheidenheid aan partijen, grote en kleine, vertegenwoordigen op stabiele wijze de verschillende politieke stromingen in België. Deze variëren van links tot extreemrechts: groene partijen, liberalen, christen-democraten, sociaal-democraten en nationalisten. Bij de laatste verkiezingen van 13 juni 2010 waren er 132 lijsten kandidaat voor de verkiezing van de Kamer (2801 kandidaten), tegen 21 lijsten voor de verkiezingen van de Senaat (620 kandidaten). Men kan dus besluiten dat er een verscheidenheid bestaat in de partijkeuze. Sommige belangen vinden geen politieke vertaling, maar men blijft natuurlijk vrij om deel te nemen aan verkiezingen.

 

Bij de CDH wordt dit onderzoek bijvoorbeeld gevoerd door het partijbureau. Dit bestaat uit het nagaan van de ontvankelijkheid van de kandidaatstelling in functie van de statutaire regels, maar ook op basis van de eisen voor eenheid en stabiliteit van de partij. Bij andere partijen moeten de kandidaten voor het voorzitterschap voorgedragen worden door een franje van de partij (CD&V, SP.A, Open VLD en PP).

Het partijbureau bestaat meestal uit een voorzitter, vicevoorzitters, partijsecretarissen, de penningmeester, een aantal vertegenwoordigers van de partij en soms ook uit een aantal leden.


Om deel te nemen aan de federale verkiezingen moeten de lijsten ofwel ondersteund worden door verkozenen ofwel een bepaald aantal handtekeningen van kiezers verzamelen. Deze voorwaarde berokkent geen schade aan de verscheidenheid, gezien het groot aantal lijsten bij de laatste wetgevende verkiezingen en het wijd beklede politieke spectrum.

 

Stemmen in België is verplicht waardoor een formele vertegenwoordiging van de politieke partijen gegarandeerd wordt. Bij sommige kiezers stelt men een onvoorwaardelijke loyauteit vast ten aanzien van de verdediging van een persoonlijk belang. Door hun ervaring met het politiek debat integreren de partijen tegenwoordig particuliere belangen in een breder debat over het algemeen belang.

 

De Belgische politieke partijen – die de weerspiegeling zijn van een politiek systeem met socialistische, christelijke en liberale zuilen – zijn historisch gezien verbonden met vakbonden, mutualiteiten en verschillende organisaties of verenigingen. Ondanks dat deze groepen bevoorrechte relaties aangaan met partijen die hun waarden delen, zijn ze er niet aan ondergeschikt. De Belgische politieke partijen onderhouden eveneens contacten met werkgeversorganisaties zoals het VBO (Verbond van Belgische Ondernemingen) of de UCM (Union des Classes Moyennes). Het is bijna onmogelijk om de invloed te meten van deze contacten op de politieke stellingname van partijen die met deze werknemersorganisaties dezelfde waarden en politieke ideeën delen (cf. infra pijler 'maatschappelijk middenveld').

 

De Belgische politieke partijen hebben een bepaalde macht bij de politieke besluitvorming van het land en zijn bijgevolg onderworpen aan lobbying van bedrijven. De wetten die de regels voor de overheidsopdrachten regelen, beperken deze invloed, maar de invloed van lobbypraktijken op de besluitvorming is erg moeilijk te meten.

 

Hetzelfde geldt voor de cliëntelistische relaties tussen partijen en individuen. Sommige partijen organiseren geregeld politiek dienstbetoon waarbij de mensen een of andere verkozene kunnen ontmoeten en aan wie ze hun problemen kunnen voorleggen voor het vinden van werk, een woning, pensioen… Het is algemeen bekend dat sommige verkozenen deze mensen proberen te helpen door brieven te versturen om hun zaak te steunen. Ook hier blijkt deze invloed moeilijk meetbaar. Daarom mag België beschouwd worden als een "particratie" waar persoonlijke belangen en politieke strategieën soms de overhand hebben op het bestuur en de besluitvorming.

 

Het aantal vereiste handtekeningen varieert voor de lijsten die zich kandidaat stellen voor de Kamer en voor de lijsten die zich kandidaat stellen voor de Senaat. De voorwaarden zijn nauwkeurig weergegeven in Art. 116 van de Kieswet, BS 15 april 1894. De socialistische partijen zijn verbonden aan socialistisch gekenmerkte organisaties (de socialistische vakbond ABVV, de socialistische mutualiteiten, de Femmes prévoyantes socialistes); de christelijke partijen zijn verbonden aan de christelijke vakbond ACV en aan de christelijke mutualiteiten; de liberale partijen zijn verbonden aan de liberale vakbond ACLVB en aan de liberale mutualiteiten. De groene partijen zijn verbonden aan milieu-, vredes- en derdewereldorganisaties.

Samengevat, de Belgische partijen zijn stabiel en vertonen een grote diversiteit aan politieke stromingen die een goede vertegenwoordiging verzekeren. Externe invloeden wegen op de partijen, maar men streeft ernaar om ze gedeeltelijk te reglementeren. Hun impact is op dit moment moeilijk in te schatten.

 

De analyse van de verkiezingsprogramma's voor de federale verkiezingen van 13 juni 2010 brengt enkele stellingen inzake publieke aansprakelijkheid en corruptiebestrijding aan het licht. Deze vallen niet op tussen de andere doelstellingen van de partijen en blijken dus geen prioriteit te zijn. Daarnaast hebben deze eisen vooral betrekking op de internationale politiek en op enkele aspecten van de nationale politiek, maar zijn ze geen kritische reflectie op het functioneren van de politieke partijen zelf.

 

Niet elk verkiezingsprogramma besteedt evenveel aandacht aan begrippen als publieke verantwoordelijkheid en corruptiebestrijding. Ze richten zich vooral op het volgende:

 
Transparantie op internationaal niveau: de nadruk ligt op goed beheer en op corruptiebestrijding in landen waarin België investeert voor ontwikkelingssamenwerking.

Transparantie van de financiële markten: de wil om duidelijke en juiste informatie over financiële producten te verspreiden.

Transparantie van bedrijven: strijd tegen belastingontduiking, transparantie van de beheersregels van bedrijven, vaststelling van een limiet voor premies en bonussen, controle van de inkomens van managers in de privésector.

Integriteit van overheidsdiensten: de strijd tegen politieke benoemingen, regels die de activiteiten van functionarissen afbakenen voor het behoud van het algemeen belang, het beperken van overtollige structuren, strijd tegen corruptie en bureaucratie, respect voor de scheiding der machten.


Het afbakenen van overheidsopdrachten: duidelijkere regels opstellen om de procedures van overheidsopdrachten transparanter en efficiënter te maken, zodat vrije concurrentie gewaarborgd is.

Regels voor de afbakening van de functies van mandatarissen: aandacht voor de cumulatie van mandaten, ethiek en loonbeperking.

 

Sommige politieke vertegenwoordigers herbevestigen aan het publiek te willen strijden tegen corruptie bij de publicatie van de 'Corruption Perception Index' die Transparency International jaarlijks opstelt. Ze bespreken de resultaten van België en maken aanbevelingen die parallel lopen met die uit de verkiezingsprogramma's.

 

Zowel de context van globalisering en Europese samenwerking als de corruptieschandalen die België bezoedeld hebben sinds de jaren 1990 leiden ertoe dat thema's als goed bestuur en corruptiebestrijding aangekaart dienen te worden door de politieke partijen. De toespraken en de partijprogramma's getuigen van een sterke wil om op deze vlakken te groeien door meer dwingende maatregelen in te voeren. De verkozenen worden echter geconfronteerd met bepaalde menselijke situaties waarbij hun tussenkomst vaak vereist is of nemen houdingen aan die bestempeld kunnen worden als neo-patrimonialistisch, maar die door gebrekkige regelgeving niet noodzakelijk onaanvaardbaar zijn.


Het wetgevend kader voor de mediasector is vooral sterk op het vlak van vrijheid van meningsuiting, persvrijheid, recht van antwoord en de bescherming van bronnen. De media bieden, ingebed in een sterk concurrerende omgeving, een zekere diversiteit gezien de beperkte marktomvang waarover ze beschikken. De media worden daarnaast ondersteund door subsidies van zowel de federale overheid als van de gemeenschappen. Daarbij worden bepaalde eisen gesteld aan het subsidiegebruik en het naleven van beroepskwaliteiten. Bovendien bestaan er fondsen die de creativiteit en de onderzoeksjournalistiek willen bevorderen.

 

De media vallen onder de bevoegdheid van de gemeenschappen. Zo beschikt elke gemeenschap over toezichthoudende instanties die waken over de verscheidenheid in het aanbod en over de beroepsethiek. Het beroep van journalist is weinig gereglementeerd, maar er is wel sprake van een zelfregulerend systeem waaraan zowel journalisten als uitgevers en vertegenwoordigers van het "maatschappelijk middenveld" deelnemen. Weliswaar bestaat er wetgevende en structurele ondersteuning, maar deze is onvoldoende om aan de mediagroepen de menselijke en financiële middelen te garanderen die nodig zijn voor grondige onderzoeksjournalistiek. De belangrijke verandering die zich in de sector heeft voorgedaan sinds de opkomst van het internet blijkt het beroep van journalist zwaar te treffen door de hoge eisen met betrekking tot snelheid en rendabiliteit. Beide eisen blijken helaas in strijd met de onderzoeksopdracht van de media en leiden bovendien vaak tot gehomogeniseerde, oppervlakkige en consensuele informatie.

 

Media 
 
 
Sinds het ontstaan van de federale staat vallen de media in België onder de bevoegdheid van de gemeenschappen en zijn ze onderworpen aan specifieke wetten en organen in de Franse Gemeenschap, de Vlaamse Gemeenschap en de Duitstalige Gemeenschap. Deze medialandschappen hebben ondanks hun verschillen ook een aantal overeenkomsten. Elke gemeenschap beschikt namelijk over een openbare audiovisuele omroep die programma's in haar eigen taal uitzendt en over een beperkt aantal privé-operatoren die zowel op het vlak van radio als televisie actief zijn.

 

In de geschreven pers zijn, gezien het beperkte lezerspotentieel, verschillende bladen in handen van een klein aantal mediagroepen die samen een sterk concurrerende markt delen. De daling van de verkoopcijfers verhoogt de druk op uitgevers en journalisten om advertentie inkomsten te verwerven en informatie als eerste te publiceren.

 

Het Belgisch medialandschap heeft, net als in andere landen, ingrijpende veranderingen ondergaan. Technologische ontwikkelingen geven een centrale plaats aan het verspreiden van informatie op internet via websites, sociale netwerken of blogs en dwingen journalisten tot nieuwe werkwijzen. De overgang van hertzradio naar digitale radio bevindt zich in een voorfase. De media 'op aanvraag' ontwikkelen zich en zijn soms in strijd met het wettelijk kader. Deze belangrijke veranderingen beïnvloeden de ontwikkeling van de sectoren van de geschreven pers en van de audiovisuele media en bieden nieuwe uitdagingen. Sinds twee jaar is een indrukwekkende stijging zichtbaar van (geschreven en audiovisuele) mediaconsumptie op draagbare media (3G netwerk).

 


 

In België wordt de vrijheid van meningsuiting en persvrijheid gegarandeerd (zie paragraaf "Independance (law)"). Er is geen licentie of verklaring vereist voor de publicatie van geschreven pers. Het Strafwetboek bepaalt in artikel 299 dat elk gepubliceerd of verspreid document de naam en de woonplaats van de auteur of drukker draagt. Uitgezonderd deze maatregel, waaraan een strafrechtelijke sanctie werd verbonden, wordt de vrijheid om informatie te publiceren op geen enkele wijze beperkt.


De toegang tot het journalistenberoep is vrij en, om de vrijheid van meningsuiting te waarborgen, is er geen specifiek diploma vereist. Toch zijn de fulltime functies op de redacties bijna uitsluitend ingevuld door hooggeschoolden (universitair niveau).

 

De media worden georganiseerd door de gemeenschappen die elk beschikken over een regulator die instaat voor de handhaving van de wet- en regelgeving in de audiovisuele sector. Ook bestaat er voor elke gemeenschap een zelfregulerende deontologische privé-instantie ("persraad").

 

Voor de audiovisuele media gaat het om de Conseil Supérieur de l'Audiovisuel (CSA) in de Franse Gemeenschap, de Vlaamse Regulator voor de Media (VRM) in de Vlaamse Gemeenschap en de Medienrat in de Duitstalige Gemeenschap. Deze instanties zijn verantwoordelijk voor het toezicht op de naleving van de verplichtingen van uitgevers, dienstenverdelers en netbeheerders. Ze behandelen ook de klachten van het publiek met betrekking tot audiovisuele mediabedrijven.

 

Franse Gemeenschap:

 

Het decreet van 17 juli 1997 van het parlement van de Franse Gemeenschap heeft de Conseil Supérieur de l'Audiovisuel (CSA) onder diens huidige vorm ingevoerd. Dit is een onafhankelijke administratieve instantie die verantwoordelijk is voor de regulering van de audiovisuele sector in de Franse Gemeenschap. Eén van zijn constitutieve organen is het college voor vergunning en controle (Collège d'Autorisation et de Controle/ CAC) dat bevoegd is om vergunningen te verstrekken aan bepaalde dienstenuitgevers en om in te stemmen met het gebruik van bepaalde radiofrequenties. Naargelang de aard van de vragende media, meer bepaald afhankelijk van de technische bijkomstigheden van de verspreiding, moeten sommige een vergunning hebben (radio via hertzgolven), terwijl anderen enkel een verklaring moeten afleggen (tv-diensten, web-radio's). De procedures en criteria voor het toekennen van vergunningen en verklaringen zijn nader bepaald in het decreet van 1 december 2010 betreffende de audiovisuele mediadiensten. De CSA-leden worden verkozen door het parlement van de Franse Gemeenschap volgens een politieke verdeelsleutel, naargelang het belang van de politieke groepen in dit parlement. Ze mogen op geen enkel niveau een politiek ambt uitoefenen. Bovendien mogen de CAC-leden geen directe verantwoordelijkheden dragen binnen een mediabedrijf.

 

Voor meer informatie over het beroep van journalist, zie paragraaf "integrity mechanisms (law)". 1151 Bron verzameld door Transparency International Belgium: schriftelijke communicatie met Jean- Jacques Jespers, professor aan l'École universitaire de journalisme de Bruxelles ULB, 13 november 2011.

De CSA is enkel bevoegd voor de audiovisuele mediadiensten, waarvan de verantwoordelijke uitgever in het Franstalig taalgebied of in het Brussels Hoofdstedelijk Gewest gevestigd is (indien de activiteiten van deze uitgever vallen onder de Franse Gemeenschap). De belangrijkste televisiezender van de Franse Gemeenschap, RTL TVI, beweert hieraan te ontsnappen door te beweren dat haar uitgeversmaatschappij, CLT-UFA, een Luxemburgse vennootschap is. En dat ze daarom onderworpen is aan Luxemburgse wetten en richtlijnen.


Voorts bepaalt dit decreet in artikelen 6 en 7 de bevoegdheden van de CSA voor het toezicht op de diversiteit van het media-aanbod. De CSA ziet op deze verscheidenheid toe op basis van de definitie in het decreet en volgende indicatoren: diversiteit in de media, onafhankelijke en autonome media, diversiteit aan opinies en ideeën. Respect voor diversiteit wordt eveneens gegarandeerd door de procedure voorzien in artikel 7 van het decreet. Deze procedure bestaat uit het identificeren, het evalueren en het ondernemen van actie in het geval een vergunde dienstenuitgever of een verklaarde dienstenverdeler een zeker marktaandeel heeft, zoals gedefinieerd in het decreet.

 

Het Franstalig medialandschap heeft een openbare mediaomroep, de RTBF, die ingesteld is door het decreet van 14 juli 1997. Beperkingen betreffende de cumulatie van functies in verschillende mediabedrijven worden in het decreet vermeld. De beheersovereenkomst van de RTBF van 13 oktober 2006 bepaalt haar missie als openbare dienst en de relaties met de Franse Gemeenschap voor de periode 2007-2011. Deze beheersovereenkomst bepaalt onder meer dat de RTBF verplicht is om in haar programma's de samenlevingsproblemen te duiden en de diversiteit van de Gemeenschap te weerspiegelen.

 

Vlaamse Gemeenschap:

 

Het decreet van 27 maart 2009 betreffende radio- en televisieomroep geeft aan de VRM de taak om toezicht te houden op en sancties te treffen voor concentraties in de mediasector in de Vlaamse Gemeenschap. Het bepaalt ook de regels betreffende de cumulatie van functies. De VRM kent licenties toe voor radio-omroepen volgens frequenties die de Vlaamse Regering ter beschikking stelt en ontvangt ook de verklaringen aangaande de televisieomroepdiensten.

 

De Vlaamse Gemeenschap heeft eveneens een openbare omroepdienst, de VRT, waarvan de taken werden vastgelegd in de beheersovereenkomst van 20 juli 2006.

 

Er is sprake van een vermoeden van significante positie in volgende gevallen: 1) Als een natuurlijk persoon of rechtspersoon meer dan 24% bezit van het kapitaal van twee televisieomroepen (rechtstreeks of onrechtstreeks); 2) als een natuurlijk persoon of rechtspersoon meer dan 24% van het kapitaal van twee geluidsomroepen bezit; 3) als televisieomroepen die rechtstreeks of onrechtstreeks gecontroleerd worden door dezelfde natuurlijke persoon of rechtspersoon 20% van het luistercijfer uitmaken; 4) als de geluidsomroepen die rechtstreeks of onrechtstreeks gecontroleerd worden door dezelfde natuurlijke persoon of rechtspersoon 20% van het luistercijfer uitmaken.

Duitstalige Gemeenschap:

 

De media van de Duitstalige Gemeenschap worden geregeld door het decreet van 27 juni 2005 over de radio-omroep en de filmvoorstellingen en door het decreet van 27 juni 1986 betreffende het Belgisch Radio- en Televisiecentrum van de Duitstalige Gemeenschap.

 

De Duitstalige Gemeenschap beschikt over een regulerend orgaan, de Medienrat, en over een openbare omroep: de BRF.

 

De juridische instrumenten die hier werden toegelicht, moeten echter in het licht van de financiële middelen van de media bekeken worden. Dit aspect wordt nader onderzocht in het volgende onderdeel.



De wetgeving inzake de media is zowel op federaal als gemeenschapsniveau sterk en de eerste inspanningen om tot zelfregulering te komen zijn zichtbaar. Toch wijzen de debatten van de Staten-Generaal van de informatiemedia op de noodzaak om beleidscoördinatie te voorzien tussen de verschillende machtsniveaus. Dit om een maximale transversale aanpak van problemen te kunnen waarborgen, onder meer inzake de economische middelen, de fiscaliteit, de informatieopdracht en de digitale ontwikkeling.

 

De Belgische mediabedrijven kenmerken zich doordat hun activiteiten beperkt zijn tot de verkoop van informatie en entertainment. Dit verschilt van wat in andere landen gebeurt, zoals bijvoorbeeld in Frankrijk waar bedrijven ook andere activiteiten ontwikkelen. De financiering van de mediabedrijven komt enerzijds voort uit eigen inkomsten, grotendeels verkregen door reclame, en anderzijds uit de middelen die naargelang het type media ter beschikking worden gesteld. Deze middelen komen zowel van de federale regering als van de gemeenschapsregeringen. De federale regering steunt de geschreven pers rechtstreeks door het plaatsen van advertenties. De federale regering biedt ook een onrechtstreekse steun door het toepassen van lagere prijzen voor de postverspreiding, van BTW-vrijstelling en van lagere kosten voor het spoortransport en telecommunicatiediensten.

 

Het decreet van 31 maart 2004 regelt de subsidies voor de Franstalige geschreven pers. De toekenning van subsidies van de Franse Gemeenschap is onderworpen aan een aantal criteria zoals het aantal loontrekkende journalisten, het aantal beroepsjournalisten, de intellectueel kapitaal ten opzichte van de aandeelhouders vertegenwoordigt, enz.

 

Er bestaan ook andere steunmiddelen in de Franse Gemeenschap. Deze worden beschouwd als indirecte steun aan uitgevers, journalisten en periodieke pers. Wat betreft de Vlaamse Gemeenschap zijn er protocollen opgesteld tussen de Vlaamse regering en de perssector. Het laatste protocol (2008-2010) dat van kracht is, bevordert vooral innovatie, diversificatie van de media en het behoud van kennis en ervaring in het uitgeverswezen.

 

Daarnaast bestaan er andere indirecte steunmiddelen om de pers te helpen. Zo bestaat er in de Vlaamse Gemeenschap "Kranten in de klas" en in de Franse Gemeenschap "J'ouvre mon quotidien". Er zijn ook beurzen die onderzoeksjournalistiek stimuleren. Nochtans is er door de huidige crisis in de sector nog meer behoefte aan financiële steun. Deze steun is enerzijds nodig om succesvol over te gaan tot digitalisering en anderzijds om de werkomstandigheden voor journalisten te verbeteren. Deze werkomstandigheden werden immers ondermijnd door het tempo en de veelzijdigheid van nieuwe technologieën. De versnelling van het productietempo en de eis tot veelzijdigheid leiden soms tot instant- informatie, oppervlakkigheid, en tot gebrek aan ruimte voor tegenstrijdige opvattingen. Daarnaast worden bepaalde ethische principes in het gedrang gebracht door het opgelegde werktempo. In de Franse Gemeenschap bestaat onderzoeksjournalistiek enkel nog dankzij een Staatsfonds dat beheerd wordt door de vereniging van beroepsjournalisten Association des Journalistes Professionnels die beurzen op projectbasis toekent.

 

Het Belgisch medialandschap is vrij breed, ook al is het in handen van een beperkt aantal mediagroepen. De afgelopen eeuw evolueerden de geschreven media van een sterk ideologisch gekleurde toon naar een meer neutrale toon. Tegelijkertijd is er een daling van het aantal perstitels.

 

Het volledige medialandschap is heterogeen en informeert het publiek over de verschillende politieke tendensen die bevestigd werden door de grote partijen. Sommige leden van kleine radicale politieke groeperingen klagen over hun slechte zichtbaarheid in de media. De toegang gebeurt vooral via de lokale media, maar ze blijven stoten op de regel van evenredige verhouding tussen de zendtijd en de resultaten van de laatste verkiezingen. Dit kan leiden tot een zelfversterkend effect waarover men zich vragen kan stellen: de zwakke verkiezingsuitslag veroorzaakt een beperkte toegang tot de media, wat kan leiden tot verminderde zichtbaarheid in de media, enz. Toch heeft dit systeem de sterke opkomst van bepaalde partijen niet kunnen verhinderen, zoals beschreven wordt in de pijler 'politieke partijen'.


Het Persagentschap

 

Belga is het enige Belgische persbureau. Ze groepeert de diensten van verschillende internationale agentschappen en voorziet het nationaal en regionaal nieuws van tekst (Nederlands en Frans) en foto's. Haar relatieve monopolie wordt aangetast door de regionale redacties van de grote nationale media. De uitgevers van gedrukte en audiovisuele pers zijn de belangrijkste aandeelhouders van het agentschap, maar ook haar belangrijkste klanten. De perscrisis dwong het agentschap om haar diensten te diversifiëren en een marketingbeleid te ontwikkelen. Het redactionele beleid streeft naar een onberispelijke objectiviteit, wat soms leidt tot zelfcensuur bij gevoelige onderwerpen.

 

De Dagbladpers

 

In België is het persaanbod vrij breed. Het Franstalig Belgisch persaanbod, voor een kwantitatief gelijksoortig lezerspubliek, is zo bijvoorbeeld veel uitgebreider dan dat van Noord-Frankrijk. Enkele specialisten spreken trouwens van een verzadiging van de markt die tot meer concurrentie leidt en waarvan alle betrokkenen, in de eerste plaats de journalisten, dagelijks de gevolgen ondervinden.

 

Er zijn drie grote persgroepen in Franstalig België: Rossel, Les Editions de l'Avenir en IPM. Twee van deze groepen hebben een gezinsaandeelhouderschap: IPM behoort toe aan de familie Le Hodey; Rossel behoort toe aan de holding Rossel-Hurbain en les Editions de l'Avenir behoort toe aan de holding Corelio.

 

Samen publiceren deze drie groepen zeven Franstalige kranten of krantengroepen. Het gaat zowel om erkende kwaliteitspers, regionale pers, populaire pers, economische pers als gratis pers.

 

De groepen Corelio, De Persgroep en Concentra zijn de drie persbedrijven die de acht belangrijkste Nederlandstalige kranten uitgeven: twee kwaliteitskranten, twee regionale kranten, twee populaire kranten1184, een economische krant en een gratis krant.

 

Er is ook een Duitstalige Belgische krant, Grenz-Echo, die een bereik heeft van 75.000 potentiële lezers.

 

Door de opkomst van de pers via internet en door het succes van gratis kranten (vooral aan Franstalige kant) bevindt de markt van de Belgische dagbladen zich in een grote crisis. De verkoop van Franstalige kranten ondervindt een aanzienlijke daling, terwijl de verkoop van Nederlandstalige kranten stabiel blijft.

 

De Periodieke pers

 

De periodieke pers is eveneens in de handen van een beperkt aantal bedrijven. Het gaat om Roularta, Sanoma, Editions Ciné Revue en De Persgroep.

 

Er is in elke taalgemeenschap maar één blad die de titel "news magazine" verdient: zo hebben we Knack aan de Nederlandstalige kant en Le Vif-L'Express aan de Franstalige kant. Deze twee titels worden uitgegeven door Roularta. De andere grote titels van week- of maandbladen geven weinig of geen algemene informatie en worden hoofdzakelijk gefinancierd door reclame. Het gaat om "people" magazines, televisietijdschriften, economische tijdschriften en vrouwenbladen.

 

Audiovisuele media

 

Net zoals de geschreven pers, hebben de audiovisuele media veel kanalen en frequenties maar zijn ze niet immuun voor concentratie. Elke taalgemeenschap heeft haar eigen openbare audiovisuele omroep: de RTBF voor de Franse Gemeenschap, de VRT voor de Vlaamse Gemeenschap en de BRF voor de Duitstalige Gemeenschap. Elke groep zendt uit op verschillende zenders en heeft ook verschillende radiofrequenties.

 

Naast deze openbare zenders bestaan er talrijke privékanalen en radiozenders evenals lokale openbare televisiezenders. Dit is zowel het geval in de Franse Gemeenschap als in de Vlaamse Gemeenschap. 


Internet

 

Het Belgisch medialandschap kent grote veranderingen ten gevolge van de ontwikkeling van nieuwe internettechnologieën. Web-TV en radio op internet ontwikkelen zich naast de internetsites van de traditionele media van de geschreven en audiovisuele pers. De blogs en de sociale netwerken profileren zich tevens als informatiekanalen die als dusdanig kunnen gebruikt worden door beroepsjournalisten, maar ook door burgers die via deze kanalen wensen te communiceren.

 

Meer algemeen rijst hierdoor de vraag naar de opleiding van journalisten. Hoewel er studierichtingen bestaan voor journalistiek en communicatie aan de universiteiten en hogescholen in België, blijkt het beroep van journalist niet beschermd door een specifiek statuut. Iedereen mag zichzelf dus journalist noemen, of hij een diploma heeft of niet. Deze situatie is overduidelijk bij de online media. Dit zorgt soms voor problemen omdat, hoewel beroepsethiek onderricht wordt in de studierichtingen voor journalistiek, het intern opleidingsmechanisme door peers niet altijd werkt, vooral door de hoge druk op rendabiliteit en snelheid. De beoefenaars van het journalistenberoep die geen geschoolde opleiding genoten, zijn vaak aan hun lot overgelaten als het gaat om het (al dan niet) aanleren van ethische beroepsnormen.

 

De opkomt van user-generated content (UGC) op Web 2.0. zet de geloofwaardigheid van de informatie onder druk, in de mate dat deze niet nagegaan, noch gecontroleerd wordt door beroepsjournalisten en bijgevolg de deur opent voor geruchten. Bovendien zorgt de snelheidseis ervoor dat, zelfs op professionele sites, informatie online wordt gezet die niet is nagekeken en eventueel later weggehaald of gecorrigeerd wordt.

 

Er is geen code voor de pers in België. Een aantal regels uit zowel de Grondwet, het burgerlijk- en het strafwetboek als het wetboek van strafvordering zijn toepasbaar op de activiteiten van de media. Hierna bespreken we enkel de belangrijkste.

 

De vermenging van traditionele beroepen die de internettechnologie veroorzaakt heeft, maakt het onderscheid moeilijk tussen geschreven pers die video's op haar website publiceert en audiovisuele pers die haar website eveneens van beeldfragmenten voorziet. Deze onzekerheid van de markt en haar indelingen vertaalt zich in een huidig conflict voor de rechtbank tussen de Franstalige geschreven pers en de media van de openbare omroep RTBF. De geschreven pers – die in diepe crisis is – beschuldigt de RTBF van oneerlijke concurrentie omdat het aan online geschreven pers doet, het overheidssubsidies ontvangt en omdat het meer reclame-inkomsten zou kunnen krijgen. Er is geen politieke tussenkomst geweest om het conflict te bedaren; de bemiddelingspoging van de Franse Gemeenschap is mislukt. Men wacht nu op een uitspraak ten gronde. De spanningen tussen geschreven pers en openbare media bestaan ook aan Nederlandstalige kant, maar deze hebben nog niet geleid tot rechtszaken; Interview met Y., Brussel, 17 augustus 2011.


De grondwet garandeert in artikel 19 de vrijheid van meningsuiting en in artikel 25 de persvrijheid en het verbod op censuur. Artikel 25 van de Grondwet "definieert een principiële, subjectieve en theoretisch absolute vrijheid", die geen onderscheid maakt "volgens de aard, de omvang, de vormgeving of de vorm van de persuitgave". Een oude rechtspraak van het Hof van Cassatie stelt niettemin dat de persvrijheid volgens artikel 25 van de Grondwet enkel van toepassing is op de geschreven pers. Een arrest van het Europees Hof voor de Rechten van de Mens van 29 maart 2011 sprak deze rechtspraak echter tegen omdat ze niet in overeenstemming zou zijn met artikelen 6 §1 en 10 van de Europees Verdrag voor de Rechten van de Mens. Een herziening van artikel 25 is noodzakelijk om zowel het toepassingsgebied uit te breiden tot andere mediavormen als in overeenstemming te zijn met de uitspraak van het Hof van Straatsburg. Bij geschillen kan dit arrest echter al ingeroepen worden voor de rechtbank.

 

Artikel 25 voorziet ook een principe van subsidiaire aansprakelijkheid bij vervolging. Dit houdt in dat de aansprakelijkheid zich in eerste instantie richt op de auteur, wanneer deze gekend is en in België woont, ten tweede op de uitgever, vervolgens op de drukker en ten slotte op de verdeler. Dit wettelijk mechanisme werd ingesteld om censuur van uitgevers, drukkers en verdelers te voorkomen.

 

Artikel 150 van de Grondwet onderwerpt persmisdrijven, met uitzondering van persmisdrijven die door racisme en xenofobie1196 ingegeven zijn, aan de beoordeling van de volksjury van het Hof van Assisen. Deze maatregel geeft blijk van de specifieke garanties die de grondwetgever heeft willen toekennen aan de persvrijheid.

 

Hoewel de Grondwet vrijheid van meningsuiting en persvrijheid garandeert, dient vermeld te worden dat er grenzen zijn.

 

De antiracismewet van 30 juli 1981, de antidiscriminatiewet wet van 10 mei 1997 en de wet tegen het negationisme van 23 maart 1995 geven gestalte aan deze beperkingen. Hetzelfde geldt voor het strafwetboek dat eerroof en laster strafbaar maakt op grond van artikelen 443 e.v..

 

Verschillende gemeenschapswetgevingen, die verder uitgewerkt zijn in de paragraaf "resources (law)", stellen regels in om de inhoud van de media gedeeltelijk te reguleren. Deze regulering heeft als doel om de cultuur van de gemeenschap te bevorderen en zendtijd te garanderen voor de verschillende religieuze en filosofische stromingen.

 

Zo bepaalt het decreet van 1 december 2010 van de Franse Gemeenschap dat de radio- en televisieverdelers, om de onafhankelijkheid van de media te garanderen, onafhankelijk moeten zijn van elke regering, politieke partij en werkgevers- of werknemersorganisaties. De wetgeving behandelt noch de connecties die de media kunnen hebben met privébedrijven of financiers buiten de media, noch de kwestie van de ondergeschiktheid van het redactiebeleid aan het belang van de aandeelhouders.

 

Ten slotte beschermt de wet van 7 april 2005 betreffende de bescherming van journalistieke bronnen elke persoon die zich bezighoudt met informatie tegen onderzoeksmaatregelen die de vertrouwelijkheid van de bronnen schenden. Deze wet wordt op dit gebied beschouwd als de meest beschermende van de lidstaten van de Raad van Europa.

 

De vrijheid van meningsuiting en persvrijheid zijn gewaarborgd in België (zie paragrafen "resources (law)" en "independence (law)"), maar zelfcensuur bestaat. Het gaat om persoonlijk, discreet gedrag en daarom is het niet objectief te evalueren. Het kan op twee niveaus voorkomen volgens de geraadpleegde specialisten. Enerzijds kan het zover komen dat sommige journalisten een politieke stroming, een informatiebron of financieringsbron niet voor het hoofd willen stoten en zo bepaalde gevoelige onderwerpen uit de weg gaan. Anderzijds kan zelfcensuur het gevolg zijn van economische motieven die zwaar wegen op de media, in die mate dat journalisten enkel nog informatie behandelen die "verkoopbaar" is.

 

Om de invloed van de Belgische overheid op de media te beschrijven, moeten we eerst de subsidies vermelden. Het gaat om directe en indirecte subsidies die aan de media zijn toegekend en waarvan sommige onderworpen zijn aan bepaalde voorwaarden, bijvoorbeeld inzake de organisatie van de redactie. Deze voorwaarden worden over het algemeen als positief ervaren door de journalistenorganisaties omdat ze geen betrekking hebben op de inhoud van de informatie.

 

De invloed van de overheid laat zich vooral voelen in de audiovisuele mediasector. Om technische redenen zijn het de regelgevende media-instanties van elke gemeenschap (CSA, VRM, Medienrat) die de licenties voor radio-omroep via hertzgolven op dossierbasis toekennen. De radiozenders kunnen enkel een aanvraag indienen na publicatie in het Belgisch Staatsblad. Bij de CSA is het orgaan dat verantwoordlijk is voor de besluitvorming in het toekennen van licenties het Collège d'autorisation et de controle (CAC).

 
Er zullen zich veel veranderingen voordoen in de nabije toekomst omdat men van analoge radio naar digitale radio zal overgaan.

Het bureau van de CSA bestaat uit een voorzitter en drie vice-voorzitters die door de overheid zijn aangesteld voor een mandaat van vijf jaar. Hun mandaat is hernieuwbaar. Naast het bureau heeft de CSA ook een adviescollege ("collège d'avis") en een vergunnings- en toezichtscollege ("collège d'autorisation et de controle").

Dit College bestaat uit tien personen en is samengesteld volgens het systeem van evenredige vertegenwoordiging in het parlement van de Franse Gemeenschap. Bij de oprichting van het frequentieplan van de Franse Gemeenschap in 2008 hebben de kandidaat-radiozenders intensief gelobbyd bij de politieke partijen. Deze hebben, naargelang hun werkwijzen, deze druk min of meer overgebracht op hun lid bij de CSA. Aan de kant van de VRM worden de raad van bestuur en de voorzitter door de Vlaamse overheid benoemd. Deze bestuursleden zetelen niet in de instantie die verantwoordelijk is voor de toekenning van radiofrequenties.

 

De uitwerking van de frequentieplannen voor elke gemeenschap brengt telkens talrijke gevoelige problemen met zich mee. Ten eerste zijn er technische beperkingen op vlak van de hertzuitzending waardoor de hertzgolven weinig neiging hebben om de taalgrens te respecteren. Elke gemeenschap wenst haar radiozenders te beschermen en besteedt bijzondere aandacht aan de goede transmissie van de radiozenders. Verder krijgen een aantal radiozenders geen licentie, omdat het aanbod beperkt is, en beslissen ze in beroep te gaan bij de Raad van State. Dergelijk beroep kan jaren duren alvorens het wordt behandeld. In de praktijk worden radiozenders die zowel door de Franse Gemeenschap als door de Vlaamse Gemeenschap erkend zijn, beter of minder goed ontvangen in het vastgelegde gebied, ondanks het feit dat sommige toekenningen of weigeringen van licenties op wettelijk vlak nog steeds conflictueus zijn.

 

Interacties tussen media en politiek bestaan eveneens bij de openbare omroepen, wat leidt tot een situatie van zogenaamd "intern pluralisme". Bij de Franse Gemeenschap bestaat de raad van bestuur van de RTBF, volgens het systeem van evenredige vertegenwoordiging, uit vertegenwoordigers van de partijen die zetelen in het Parlement van de Franse Gemeenschap. In de Vlaamse Gemeenschap wordt de raad van bestuur van de VRT benoemd door de Vlaamse overheid, volgens een evenredige vertegenwoordiging van de politieke partijen die zetelen in het Vlaamse Parlement. In de Duitstalige Gemeenschap bestaat de raad van bestuur van de BRF, volgens evenredige vertegenwoordiging, uit vertegenwoordigers van de partijen van het Parlement van de Duitstalige Gemeenschap. De raad van bestuur van de openbare omroepen oefent over het algemeen een nauwkeurige controle uit op de verdeling van de directiemandaten en op de zendtijd tussen de politieke stromingen die ze vertegenwoordigen. Het is echter gepast om een onderscheid te maken tussen de raden van bestuur en de directies van de zenders. Deze laatste verzorgen het dagelijks beheer van deze openbare omroepen en blijken over reële speelruimte te beschikken in hun taakuitvoering. Dit is althans volgens een geraadpleegde specialist het geval voor Nederlandstalig België. In Franstalig België hebben de partijen nu minder invloed dan vroeger op het dagelijks beheer van de RTBF, maar ze houden hen nauw in het oog wat betreft de benoemingen van redactieverantwoordelijken en andere. Het huidig bestuur heeft voor de radio-en televisieomroepen, zowel aan Nederlandstalige als Franstalige kant, een marktgerichte strategie ingevoerd, die gebaseerd is op het bereiken van de hoogste kijk- en luistercijfers. Daarnaast zijn er programmavoorschriften die de eventuele politieke beïnvloeding van de inhoud van programma's in goede banen moeten leiden. Zoals eerder vermeld, en los van de politieke dimensie, zijn de rol van de markt en de kijkcijfers niet te verwaarlozen.

 

Op het gebied van de geschreven pers komt directe politieke druk zelden voor, maar zoals op andere gebieden zijn er veel subtielere vormen van inmenging die journalisten in moeilijke situaties kunnen brengen op vlak van ethiek en onafhankelijkheid. Een voorbeeld van dergelijke delicate situaties zijn de officiële reizen naar het buitenland. Dit is bijvoorbeeld het geval wanneer een minister op verplaatsing is en hij een mediacover wil van het gebeuren. Zal deze, vermits hij geen formele verplichting heeft om alle media uit te nodigen, kiezen voor een begeleider op basis van de meest geschikte verspreidingstechniek (geschreven pers, video,…) of voor de journalistieke productie die het minste kritiek heeft op zijn werk? Als alle reiskosten van de journalist door de gastheer worden vergoed, hoe zit het dan met zijn onafhankelijkheid? Sommige NGO's bieden ook reizen aan televisieploegen aan om hun verwezenlijkingen in het Zuiden bekend te maken en zo donaties te verkrijgen. Volgens de strikte invulling van de beroepsethiek zou de media zelf haar verplaatsingskosten moeten dragen, maar de economische situatie van talrijke media drijven hun hoofdredacties ertoe dergelijke uitnodigingen te aanvaarden. Dit is soms de enige manier voor een journalist, vooral in de regionale pers, om in het buitenland op verplaatsing te kunnen gaan. Dit maakt het voor journalisten moeilijker om kritisch te zijn, ook al wordt een ministeriële verplaatsing niet door de minister zelf maar door de belastingbetaler betaald, met andere woorden door de kijker of de lezer.



Tijdens de verkiezingsperiode In mei 2010 stak een concreet probleem de kop op toen de RTBF en de

VRT zich wilden verenigen voor het organiseren van een debat met zowel vertegenwoordigers van Franstalige als Nederlandstalige partijen. Het Vlaams Belang (extreem rechtse partij) moest deelnemen aan het debat. Maar sinds 1991 weegt er op de openbare zender RTBF een cordon sanitair, waardoor extreem rechtse partijen niet op antenne mogen. Dit is niet het geval bij de Vlaamse openbare zender VRT. Het bestuur van de RTBF, dat verschillende Franstalige partijen vertegenwoordigt, heeft geen toestemming gegeven aan de openbare zender om aan dit debat deel te nemen. Na een tweede beraadslaging van de juridische dienst heeft het bestuur van de RTBF overwogen om het debat te laten doorgaan onder één voorwaarde: de vier Franstalige democratische partijen moesten deelnemen aan het debat. De Mouvement Réformateur weigerde en zorgde er zo voor dat het debat werd afgelast. Reporters Sans Frontières heeft deze beslissing sterk afgekeurd. Interview met Z., Brussel, 18 augustus 2011;


 
Net zoals andere Belgische bedrijven zijn persbedrijven onderworpen aan algemene transparantieregels die beschreven worden bij de pijler 'bedrijfswereld', in paragrafen "transparency (law)" en "transparency (practice)".

 

Franse Gemeenschap:

 

Volgens Artikel 6 van het decreet van 1 december 2010 betreffende de audiovisuele media moeten uitgevers en dienstenverdelers evenals netbeheerders, gegevens betreffende hun aandeelhouderschap, hun aandelenbezit en hun leverancierslijst doorgeven aan het CAC van de CSA. Dit moet gebeuren op het moment van hun vergunning en bij de jaarlijkse controle.

 

Volgens het besluit van de regering van de Franse Gemeenschap van 3 december 2004 betreffende de transparantie van uitgevers van radio-omroepdiensten moeten dienstenuitgevers (radio en tv) op hun website of op die van de CSA diverse informatie openbaar maken over de uitgegeven diensten, de aandeelhouders, de raad van bestuur en de jaarrekening. Zo kan "het publiek zich een mening vormen over de toe te kennen waarde aan de uitgezonden informatie en opinies in de radio- of televisieprogramma's". Tijdens de jaarlijkse controle op de audiovisuele mediadiensten zorgt de CSA ervoor dat aan deze voorschriften wordt voldaan.

 

Er bestaan echter geen specifieke regels voor de geschreven pers betreffende de transparantie op het vermogen, het eigendom en de aandeelhouders of voor de bescherming van diversiteit.

 

Het decreet van 31 maart 2004 betreffende de subsidies aan de geschreven Franstalige pers beperkt de toekenning van subsidies tot de redacties met een journalistenvereniging. Het decreet van 1 december 2010 betreffende de audiovisuele mediadiensten vereist ook van de dienstenuitgevers dat ze een journalistenvereniging hebben. Er bestaat een intern regelsysteem binnen de media (charters, statuten, redactionele overeenkomsten), maar er is geen onderzoek gedaan naar deze kwestie. Het decreet van 17 juli 1987 verplicht de audiovisuele media die zijn goedgekeurd door de CSA om een intern gedragsreglement op te stellen en te publiceren indien ze informatieprogramma's uitzenden. De RTBF heeft een reglement opgesteld voor interne orde en beroepsethiek van het personeel. Dit is het meest uitgebreide reglement in België.

 

Vlaamse Gemeenschap:

 

Volgens het decreet van 27 maart 2009 betreffende de radio-omroep en televisie moet de VRM de mediaconcentratie reguleren.

 

In de Vlaamse Gemeenschap bestaat er voor de media geen wettelijke verplichting om een journalistenvereniging te hebben. Zelfregulering is hier gebruikelijk. In dit verband benadrukken we dat de VRT een eigen redactieraad heeft.

 
Net zoals bij andere bedrijven kan men identificatiegegevens en gegevens over de boekhouding van persbedrijven raadplegen op de website van de Kruispuntbank van Ondernemingen, in het Belgisch Staatsblad en op de website van de Nationale Bank van België.

 

De CSA wijdt een deel van haar website aan het media-aanbod en aan het pluralisme. Het is meestal mogelijk om er (minderheids-)deelneming van mediagroepen, hun aandeelhouderschap, hun beheerders en hun marktaandelen te raadplegen. Dit kan zowel voor de groepen in de Franse Gemeenschap als voor de groepen in de Vlaamse Gemeenschap.

 

De VRM stelt jaarlijks een beschrijvend rapport op, getiteld "Mediaconcentratie in Vlaanderen". Dit rapport is beschikbaar op hun website en bevat gegevens over het aandeelhouderschap, de structuur, de kijkcijfers en financiële gegevens over mediagroepen in de Vlaamse Gemeenschap.

 

In de Franse Gemeenschap hebben talrijke media een journalistenvereniging, terwijl hun bestaan in de Vlaamse Gemeenschap eerder beperkt is. Volgens de Franstalige vereniging van beroepsjournalisten (Association des Journalistes Professionnels - AJP) is de raadpleging van journalistenverenigingen over het redactiebeheer, dat door decreten bepaald is, in de praktijk zwak. In de praktijk zijn de journalistenverenigingen niet uitgegroeid tot verplichte onderhandelingspartners van de mediabedrijven. Wanneer ze niet eenvoudigweg genegeerd worden door de directies hangt hun invloed nog te sterk af van de machtsverhouding die ze kunnen invoeren.

 

De redacties hebben meestal een huishoudelijk reglement. Er bestaan eveneens professionele organisaties aan Franstalige, Nederlandstalige en Duitstalige kant. Deze organisaties verenigen de journalisten en de uitgevers van dagbladen en tijdschriften.

 

De Belgische media worden ten opzichte van hun activiteiten hoofdzakelijk aansprakelijk gesteld op het gebied van recht van antwoord, respect voor de beroepsethiek, regulering van het uitzenden en respect voor reclame-ethiek.

 

De wet van 23 juni 1961 garandeert het recht van antwoord voor elke natuurlijke of rechtspersoon die in de geschreven of ongeschreven pers bij naam werd genoemd of impliciet is aangewezen. Het recht van antwoord in de audiovisuele pers heeft beperktere voorschriften dan in de geschreven pers. De eiser moet het persoonlijk belang kunnen aantonen voor het rechtzetten van onjuiste informatie of informatie die schade berokkent aan zijn reputatie. Het recht van antwoord is gratis. Het niet willen toepassen van dit recht kan leiden tot strafrechtelijke sancties.

 

Op vlak van de beroepsethiek beschikt elke gemeenschap over een instantie die toeziet op het respecteren van de beroepsethiek in de media. Voor de Franstalige en de Duitstalige media is dit de Conseil des journalistes (CDJ). Deze werd opgericht door "l'Association des journalistes professionnels" (AJP), "l'Association des journalistes de la presse périodique" (AJPP) en de Franstalige en Duitstalige uitgevers en hun verenigingen. De CDJ verzekert sinds december 2009 opdrachten van toelichting over en actualisering van de kwestie van de beroepsethiek en een opdracht van bemiddeling tussen media en individuen. De CDJ wordt voor 50% gefinancierd door de Franse Gemeenschap, die deze subsidie toekent aan de AJP, en voor 50% door bijdragen van uitgevers en uitgeversorganisaties. De CDJ, gelijk samengesteld uit vertegenwoordigers van journalisten, uitgevers en vertegenwoordigers van het "maatschappelijk middenveld", ontvangt en verwerkt klachten over de beroepsethiek van alle Franstalige en Duitstalige Belgische media. Voor de Nederlandstalige media werd in 2002 de Raad voor de Journalistiek (RVDJ) opgericht door de Vereniging van Vlaamse beroepsjournalisten (VVJ), de Vereniging van Journalisten van de Periodieke Pers (VJPP) en de directieleden van verschillende Nederlandstalige media. Deze Raad wordt voor de helft gefinancierd door de Vlaamse Gemeenschap (via de VVJ) en voor de helft door uitgevers en pershuizen. In dit paritair samengesteld orgaan voor deontologische zelfregulering dat bevoegd is voor alle Nederlandstalige media, zetelen vertegenwoordigers van journalisten, uitgevers en van het "maatschappelijk middenveld". Deze Vlaamse "persraad" heeft echter niet dezelfde oorsprong als de CDJ omdat de oprichting niet uit een decreet voortvloeit. De Raad voert een dynamische reflectie over deontologische kwesties en behandelt de klachten die ze hierover ontvangt van particulieren. De RVDJ heeft in 2010 een ethische beroepscode opgesteld die als referentie voor de media moet dienen.

 

Elke gemeenschap heeft op het vlak van distributieregulering een eigen toezichthoudende instelling. Voor de Franse Gemeenschap wordt deze functie uitgevoerd door de CSA. Deze bestaat uit twee colleges: het "collège d'avis" en het "collège d'autorisation et de contrôle". Het "collège d'avis" is verantwoordelijk voor het geven van advies over elk probleem met betrekking tot de audiovisuele sector. Het "collège d'autorisation et de contrôle" verleent zendvergunningen aan privéradio's, ziet toe op de naleving van de verplichtingen van dienstenuitgevers, dienstenverdelers en netbeheerders en bestraft het niet naleven van deze verplichtingen.

 

Bij de Vlaamse Gemeenschap heeft de VRM een "Algemene kamer" die onder andere verantwoordelijk is voor het toepassen van de wetsbepalingen, het onderzoeken van klachten en het toekennen van zendvergunningen. De VRM beschikt ook over de "Kamer voor onpartijdigheid en bescherming van minderjarigen" die minderjarigen moet beschermen tegen elke inhoud die hun lichamelijke, mentale of zedelijke ontwikkeling kan schaden of hen kan aanzetten tot haat.

 

De taken van de Medienrat, de regulator voor de Duitstalige Gemeenschap, zijn in wezen dezelfde als bij de Franstalige en Nederlandstalige instellingen.

 

Op federaal niveau is het Belgisch Instituut voor postdiensten en telecommunicatie (BIPT) de officiële instantie die erop toeziet dat het regelgevingskader wordt nageleefd, de concurrentie zich ten volle en billijk kan ontplooien, opdrachten van openbaar nut worden vervuld, de De RTL-groep beschouwt zichzelf als gevestigd in het Groot Hertogdom Luxemburg en dus vallend onder de Luxemburgse bevoegdheden. Dit ondanks dat ze eerder erkend hadden dat ze onderworpen zijn aan de controle van de CSA en ondanks dat hun programma's geproduceerd worden in de kantoren van RTL in Brussel. De Luxemburgse wetgeving betreffende reclame, bescherming van minderjarigen, de belasting op lokale audiovisuele is immers veel vrijer. De pogingen van de CSA om tot een oplossing te komen zijn mislukt, maar het lijkt dat er geen politieke wil is om de legitimiteit van deze controle aan de privézender op te leggen. Voor hun radiozenders – gezien de technische verspreidingsbeperkingen – heeft RTL zich moeten onderwerpen aan het gezag van de CSA die de toekenning van de FM-frequenties regelt.
 

Op vlak van de reclame-ethiek werd een zelfregulerende bicommunautaire instantie opgericht door de adverteerders, agentschappen en andere professionals: de Jury voor Ethische Praktijken inzake Reclame (JEP). Dit is een privé-instantie die advies geeft over reclame, op basis van klachten. In deze Jury zetelen professionals en vertegenwoordigers van een consumentenvereniging. Het advies van de Jury is niet bindend maar wordt in de meeste gevallen wel gevolgd. Critici van het systeem beweren dat de JEP vaak te laat ingrijpt, wanneer de omstreden campagne al is beëindigd.


Jaarlijks publiceren de CDJ en de RVDJ een activiteitenverslag op hun website, met informatie over hun acties en hun beslissingen in de klachtenbehandeling evenals de voortgang van hun onderzoek over de aanpassing van het concept van beroepsethiek en haar regels, ten opzichte van de nieuwe journalistieke werkwijzen.

 

Dit zijn morele instanties. Ze kunnen niemand bestraffen, maar door hun advies openbaar te maken, oefenen ze druk uit om de handelswijze van de media in zijn geheel te verbeteren. Het bestaan zelf van zelfregulerende instanties versterkt volgens de secretarissen- generaal van de CDJ en de RVDJ, die tevens een ombudsfunctie bekleden, het belang dat de redacties hechten aan beroepsethiek en vergroot de bewustwording van bepaalde misstappen.

 

De CSA en de VRM publiceren ook jaarverslagen op hun website. Hierin vermelden ze de beslissingen, adviezen, aanbevelingen, vergunningen en verklaringen, beslissingen en sancties die door hun instanties zijn genomen.

 

Er is een wettelijk kader voor de bescherming van het recht van antwoord. In de praktijk gebeurt het dat de media naast de – zeldzame - gevallen van wettelijke publicatie van recht van antwoord terugkomen op een onderwerp om het te verduidelijken of te corrigeren. Dit initiatief hangt echter wel sterk af van de bereidwilligheid van de media om naar haar lezerspubliek toe correct te zijn.

 

Rechtbanken gaan omzichtig te werk bij geschillen met journalisten vanuit de zorg om de persvrijheid niet te beperken. Het gaat erom een evenwicht te vinden met de burgerrechten. Opvallend is dat er in het Belgisch recht geen sancties bestaan voor de publicatie van onjuiste informatie, om willekeurige beslissingen te vermijden. Er bestaat hoogstens een wet tegen laster en eerroof (strafrecht), maar gezien de moeilijkheid om de voorwaarden van een overtreding vast te leggen, leiden juridische acties op basis van deze wet zelden tot een veroordeling.

 

De pers en audiovisuele media zijn nu grotendeels aanwezig op internet. Ze bieden forums en blogs aan waarop het publiek kan interageren met journalisten of bekende gasten. Ook merkt men op dat vele journalisten actief zijn op sociale netwerken. Hoewel deze evoluties nieuwe interactievormen voortbrachten tussen journalisten en publiek, moet ook worden opgemerkt dat de nieuwe technologieën het informatietempo sterk verstoord hebben, wat de druk op de redacties vergroot. En we hebben het nog niet over de mogelijke uitspattingen, in termen van meningsuitdrukking, die deze nieuwe vectoren kunnen teweegbrengen.


Er zijn twee officiële statuten voor Belgische journalisten.

 

Ten eerste streeft de wet van 30 december 1963 naar erkenning en juridische bescherming voor de titel van beroepsjournalist. Hiervoor moeten journalisten, voldoen aan een leeftijdscriterium, niet vervallen verklaard zijn van bepaalde rechten, minstens twee jaar betaald werken als journalist in hoofdberoep bij een algemeen informatiemediabedrijf en mogen ze geen commerciële nevenactiviteit uitoefenen. Het Koninklijk Besluit van 16 oktober 1991 voert een erkenningscommissie van eerste aanleg en een commissie van beroep in. De titel van "beroepsjournalist" wordt door deze commissies toegekend door het verschaffen van een perskaart en andere identificatiepapieren. Het merendeel van de loontrekkende en onafhankelijke journalisten hebben deze titel. Dit is niet het geval voor lokale correspondenten of medewerkers van de periodieke pers. Zij onderwerpen zich daarom niet aan de hierboven vernoemde toekenningsvoorwaarden.

 

Ten tweede bestaat het statuut van "journalist van beroep" die zijn functie uitoefent bij een gespecialiseerd medium. Deze titel wordt niet door de wet beschermd, maar enkel door de Vereniging van Journalisten van de Periodieke Pers.

 

Drie belangrijke deontologische teksten reguleren het beroep van journalist: de Verklaring der rechten en plichten van de journalist (in 1972 door de internationale journalistenfederatie IJF aangenomen) die betrekking heeft op de journalisten in de wereld, de Code van journalistieke beginselen (in 1982 opgesteld door journalisten en uitgevers) die zich tot de Belgische journalisten van de geschreven pers richt en de code voor de Journalistieke beroepsethiek van de "Raad voor journalistiek" voor de Vlaamse media. De Code van journalistieke beginselen wordt vermeld in de bijlagen van de collectieve arbeidsovereenkomsten van de gedrukte pers. Deze teksten hebben geen juridische waarde en leggen vooral de nadruk op de onafhankelijkheid in verhouding met de adverteerders, respect voor de waarheid, loyauteit in het zoeken naar informatie, het respect voor het privéleven en bronbescherming.

 

Twee instellingen zijn belast met de beroepsethiek: de RVDJ en de CDJ (zie vorige paragraaf). Deze twee instellingen baseren zich op de bovengenoemde teksten om hun advies te staven.

 

Vrijheid van meningsuiting en bronbescherming worden niet enkel gegarandeerd voor een journalist met de titel van beroepsjournalist, maar ook voor journalisten van beroep en voor elke burger die informatie wenst te verspreiden. Ze hebben dezelfde verantwoordelijkheden en verplichtingen. Ongeacht zijn titel kan de verspreider van valse of beledigende informatie op dezelfde manier aansprakelijk gesteld worden. De dreiging van juridische stappen en schadevergoeding (de bedragen kunnen heel groot zijn: enkele honderdduizenden euro's per geval) is een efficiënt drukmiddel op bepaalde redacties die ervoor terugdeinzen om informatie te verspreiden die tot een proces zou kunnen leiden.

 

De informatiekwaliteit kan op vier manieren worden aangetast. De eerste vloeit voort uit de zorg voor de economische rendabiliteit van mediabedrijven. Men moet de lezer aantrekken met koppen of informatie die zich soms op de grens van de beroepsethiek bevinden om te verkopen in een sector in crisis en bovendien op een kleine markt, met een groot aantal actoren. De tweede manier heeft betrekking op de druk die de reclame kan uitoefenen op het redactioneel beleid, onder andere door financiering van info-mercials of het geven van cadeaus, die de onafhankelijkheid van de journalist ten opzichte van bedrijven kunnen aantasten. De derde aantasting heeft betrekking op de grote tolerantie ten opzichte van de tekortkomingen inzake beroepsintegriteit. De vierde betreft de technische en economische druk die gelinkt is aan de ontwikkeling van de informatietechnologie. Het internet blijft voortdurend evolueren waardoor de journalisten steeds sneller moeten werken om toch als eerste de informatie te kunnen geven. Men kan hier een vijfde bezorgdheid aan toevoegen: om te informeren en om de informatiescoop te hebben, heeft de journalist betrouwbare bronnen nodig die de onafhankelijkheid van de journalist, onder meer ten opzichte van de politiek, in gevaar kunnen brengen, met zelfcensuur als gevolg.

 

De journalistieke werkwijze bestaat uit drie stappen: informatie verzamelen, kritische analyse en communicatie van de informatie. Gezien de beperkte tijd en de grote druk op de winstgevendheid die met het beroep gepaard gaan, is het vooral de 2de fase die moet inboeten: zich distantiëren, het nagaan van de bronnen… De journalisten die aan deze druk willen weerstaan zijn talrijk, maar vaak hebben ze hier de middelen niet voor. Volgens de laatste schatting van de AJP werkt ongeveer 23% van de Belgische journalisten – vooral de jongsten – onder een bedrijfsovereenkomst (zelfstandig statuut) en zijn ze dus niet loontrekkend. Hun precaire toestand, volledig afhankelijk van de goodwill van hun "klanten", die hen vaak bindt aan exclusiviteitsbedingen dwingt hen om arbeidsomstandigheden en productietijden te aanvaarden die de informatiekwaliteit in gevaar brengen. Zelfs bij loontrekkende journalisten zijn de arbeidsomstandigheden verslechterd en is de controle van de redacteurs op hun productie afgenomen. Op twintig jaar tijd is de gemiddelde dagelijkse productie per journalist verdrievoudigd. De debatten van de Staten-Generaal over de informatiemedia bevelen een opwaardering van het werk van de beroepsjournalisten aan en een verduidelijking van hun statuut. Deze opwaardering is enkel mogelijk als de journalisten genieten van degelijke productievoorwaarden, een aangepaste basisopleiding en de mogelijkheid om zich regelmatig bij te scholen.




Er bestaan zowel aan Franstalige als aan Nederlandstalige kant verschillende fondsen die de onderzoeksjournalistiek stimuleren. In België vindt men deze zowel terug bij de grote media als bij de kleine meer gespecialiseerde redacties, die ook minder onderhevig zijn aan concurrentie. Onderzoeksjournalistiek spitst zich niet enkel toe op corruptie. De pers informeert over het verloop van grote zaken en processen. Sommige journalisten zijn op dit vlak specialisten en maken blogs aan om hun bevindingen te delen. Momenteel is er echter geen goed zicht op hun werk en hun aantal. Ze starten dit onderzoekswerk meestal niet vanuit het niets, maar vertrekken vaak van informatie bekomen van een betrouwbaar geachte bron. Onderzoeksjournalistiek vergt tijd en middelen; beide staan onder druk in de Belgische media en de markt waarin ze actief zijn. Ten slotte heeft België geen journalistenvereniging die gespecialiseerd is in de strijd tegen corruptie, terwijl dit in andere landen wel het geval is.

 

Er bestaan geen specifieke programma's over corruptie, die gesubsidieerd of gepresenteerd worden door de media, maar ze besteden wel aandacht (uitzendingen en artikelen) aan corruptiezaken die aan het licht komen. Men kan bijvoorbeeld de berichtgeving van grote politieke, economische en financiële schandalen aanhalen: de problemen in Charleroi, de Agusta-Dassault-affaire, de Superclub-affaire… De laatste grote zaak was het dossier Regie der Gebouwen.

 

De rapporten die door Transparency International worden gepubliceerd, worden meestal overgenomen door de media, wat de informatie van het publiek over deze kwestie bevordert.

De Belgische politieke crisis (2010-2011) heeft de media-aandacht voor deze onderwerpen vergroot. In een context van verhoogde concurrentie onder de media en van dalende verkoop van de bladen, biedt de politiek "son lot d'affrontements et de dénouements qui passionnent le grand public". Dit wordt bevestigd door de talrijke reacties die politieke artikelen op de websites van de geschreven pers teweegbrengen. Er zijn tevens diverse radio- of televisie-uitzendingen waarin politici bevraagd worden over actuele onderwerpen.

 

Het is belangrijk om de onderlinge afhankelijkheid tussen politiek en media te benadrukken. Een politieke figuur heeft de media nodig om zijn ideeën en imago over te brengen, maar ook om voor een bepaalde zichtbaarheid te zorgen. De journalist heeft, om informatie te geven en de primeur te hebben, nood aan betrouwbare bronnen die hij in de politiek kan vinden. Deze onderlinge afhankelijkheid kan de informatiekwaliteit schaden wanneer ze de onafhankelijkheid van de journalist onder druk zet. Indien journalisten te weinig geografische en/of professionele afstand houden van bepaalde verkozenen kan dit leiden tot zelfcensuur. De dreiging van een proces kan invloed hebben op de inhoud van de informatie die de journalist verstrekt. Het gaat hier echter om extreme gevallen die in de praktijk zelden voorkomen, vooral niet met betrekking tot informatie van maatschappelijk belang. Er zijn maar een klein aantal processen over deze problematiek bekend. Dit kan verklaard worden door het feit dat er wederzijds vertrouwen moet zijn tussen de journalist en de politicus (zonder schade te berokkenen aan ieders integriteit) en dat rechtbanken bij geschillen voorzichtigheid is geboden bij het beperken van de persvrijheid.

 

 

Dit hoofdstuk beschrijft het maatschappelijk middenveld in België: organisaties in de samenleving die verschillende groepen, meningen en belangen vertegenwoordigen. Het Belgisch middenveld is zeer sterk ontwikkeld. Dat is te danken aan een duidelijk wettelijk kader. In België geldt het recht op vereniging en dit recht kan niet aan enige voorwaarden worden onderworpen. De federale overheid levert belangrijke inspanningen om het verenigingsleven in België te ondersteunen (een aantrekkelijk fiscaal kader, het toekennen van subsidies, tewerkstellingsmaatregelen, …). Het middenveld is de laatste jaren een meer autonome positie gaan innemen in de samenleving en de banden met de overheid zijn minder sterk geworden. De afhankelijkheid van de overheid is echter niet helemaal verdwenen. De financiering vanwege de overheid speelt hierin een belangrijke rol. Daarnaast wordt het middenveld gekenmerkt door een hoge graad van transparantie. Al dient gezegd te worden dat er zich verschillen voordoen tussen de verenigingen met rechtspersoonlijkheid en deze zonder. De wet van 2002 op de (i)vzw's en stichtingen had een gunstige impact op de accountability. Wat integriteitsbeleid betreft zijn een aantal beperkingen te signaleren. Zo bestaat er geen algemene deontologisch code en geen regeling omtrent belangenconflicten. De jongste jaren werden wel initiatieven genomen rond good governance. Tot slot wordt er vastgesteld dat middenveldorganisaties, met uitzondering van TI, weinig interesse tonen in een anti-corruptiebeleid. 
 

Maatschappelijk middenveld 
 
 
 
Dit hoofdstuk beschrijft het maatschappelijk middenveld in België: organisaties in de samenleving die verschillende groepen, meningen en belangen vertegenwoordigen: vakbonden, verenigingen, sociale organisaties, stichtingen etc. Dat middenveld is zeer complex. Het telt spelers van alle maten en gewichten, met een verschillende graad van formalisering en institutionele erkenning.

 

Het maatschappelijk middenveld van België is, in Europees perspectief, sterk ontwikkeld en kent in het algemeen een grote mate van professionalisering. De syndicalisatiegraad (de graad waarin in een samenleving alle productie en distributie in vakbonden is georganiseerd) bedroeg in België in 2000 bijvoorbeeld 73%, wat één van de hoogste percentages ter wereld is.

 

Men kan het Belgische middenveld niet los zien van het fenomeen van "verzuilde samenleving" (cf. supra 'profiel van het land'). Traditioneel waren er drie grote zuilen: de katholieke, de socialistische en de liberale. Het individu werd aan de zuil gebonden door overlappende lidmaatschappen van organisaties (vakbonden, werkgeversorganisaties, mutualiteiten, socio-culturele verenigingen, etc.) die stevig in de zuil verankerd waren. De zuilen speelden een belangrijke rol in de ontwikkeling van de welvaartstaat en blijven tot op de dag van vandaag belangrijke uitvoerders van het overheidsbeleid. De mutualiteiten spelen bijvoorbeeld een belangrijke rol in de subsidiëring van de gezondheidszorg en de vakbonden in de uitkering van werkloosheidsvergoedingen. Die taken vormen een belangrijke financieringsbron voor het middenveld en zorgen voor een significante vermenging tussen overheid en middenveld. Verder in deze pijler wordt hier nog op ingegaan.

 

De activiteiten in het middenveld bleven gesegmenteerd binnen de grenzen van de zuilen en ook participatie en protest bleven grotendeels onder controle van de zuilelites. Deze massaorganisaties fungeerden als spreekbuis en onderhandelingspartner bij de overheid ten dienste van hun achterban. Dit leidde tot een breed uitgebouwd, maar gesloten, overleg tussen de top van de grote organisaties op het middenveld en de politici van de verwante zuilen, ten behoeve van een gezagsgetrouwe, elite-gecontroleerde achterban.

 

Dit patroon verandert vanaf de jaren '70. Dit heeft uiteraard te maken met brede maatschappelijke evoluties die de rol van de zuilen verzwakken, zoals de secularisering, maar ook met het ontstaan van nieuwe issues waarop de traditionele verzuilde organisaties onvoldoende reageerden. Een belangrijke rol daarin werd gespeeld door de zogenaamde 'nieuwe sociale bewegingen': de vredesbeweging, milieubewegingen, bewegingen voor de rechten van holebi's, etc.

 

Het gevolg van een en ander is dat de middenveldorganisaties tegenwoordig veel autonomer werken dan vroeger. De ideologische banden die er vroeger waren tussen de organisaties binnen eenzelfde zuil zijn vervaagd en vervangen door een professionele managementcultuur. Een katholiek ziekenhuis zal er bijvoorbeeld in de eerste plaats naar streven om goede zorg tegen een aanvaardbare kost te bieden. Zichzelf profileren als katholieke instelling is daarbij doorgaans minder prioritair dan enkele decennia geleden .

 

Ten gevolge van deze evoluties ziet men op dit moment een vrij divers maatschappelijk middenveld. Laenen spreekt in dit verband over drie types van middenveldorganisaties. Vooreerst zijn er de klassieke zuilorganisaties (type 1), die in onderaanneming een deel van het overheidsbeleid kunnen uitvoeren. Zij hebben zich doorheen de tijd in het bestel geïnstitutionaliseerd en zich zodoende onmisbaar gemaakt. Vervolgens zijn er type 2- organisaties. Het gaat dan om klassieke zuilorganisaties, die zich niet geïnstitutionaliseerd hebben. Hier zien we een zeer verscheiden beeld qua evolutie van ledentallen. Een aantal organisaties kent een sterke terugval (bijvoorbeeld sommige socio-culturele verenigingen), andere zuilverenigingen zien dan weer hun ledenaantal toenemen. Niettemin lijkt de algemene trend negatief te zijn. Met 'type 3-organisaties' verwijst Laenen naar de 'niet-verzuilde, pluralistische verenigingen'. Hij verwijst daarbij naar twee grote categorieën. De eerste categorie betreft de zogenaamde 'nieuwe sociale bewegingen' die aan terrein wonnen en - nog belangrijker - zich een plaats wisten te verwerven in het maatschappelijk en politiek bestel. Wat hen typeert, is het feit dat de vereenzelviging van de participanten met de beweging en haar tegenstanders niet plaatsvindt via de traditionele socio-economische of politieke codes. Deze bewegingen staan haaks op de traditionele politieke breuklijnen. De tweede categorie van type 3-organisaties betreft de zuivere vrijetijds- en sportverenigingen, die hun ledentallen zeer sterk zien toenemen.

 

De ontzuiling en het ontstaan van nieuwe middenveldorganisaties hebben aanleiding gegeven tot het oprichten van nieuwe samenwerkingsverbanden. Zo bestaat voor de Nederlandstalige gemeenschap (i.e. Vlaanderen en Nederlandstalig Brussel) het samenwerkingsverband de 'Verenigde Verenigingen'. De 'Verenigde Verenigingen' is een open netwerk opgezet voor en door middenveldorganisaties, die de krachten willen bundelen, willen leren van elkaar en uitwisseling en samenwerking belangrijk vinden. De organisatie wil ook fungeren als spreekbuis van het huidige middenveld. De 'Verenigde Verenigingen' kent geen echte Waalse tegenhanger. Wel bestaat er in Wallonië het 'platform voor vrijwilligerswerking (le 'plate-forme francophone du volontariat'). Het platform is een non-profit organisatie die tot doel heeft het verdedigen van de belangen van de vrijwilligers en het bevorderen van de vrijwilligerswerking in Franstalig België.

 
 

De vrijheid van vereniging wordt gewaarborgd door artikel 27 van de Belgische Grondwet. Dit recht kan niet aan enige preventieve maatregel worden onderworpen. Dit betekent dat niemand, zelfs de rechtbank niet, een verbod tot het oprichten van een vereniging kan opleggen, behalve wanneer de vereniging strijdig zou zijn met de wet. Zo zal bijvoorbeeld de rechtbank een verbod tot oprichten opleggen aan de vzw die wordt opgericht met slechts 1 of 2 leden. Artikel 2, 3°, van de wet van 27 juni 1921 stelt immers dat in de statuten van een vereniging ten minste het minimumaantal leden moet vermeld worden, dat niet minder mag zijn dan drie.

 

Er bestaan verschillende juridische vormen van beheer voor verenigingen.
Onderstaande tabel geeft daarvan een overzicht.

 

Rechtsvormen Definitie 
 
 
 
Verenigingen zonder winstoogmerk (vzw) Internationale vereniging zonder winstoogmerk (ivzw)

 

Stichting van openbaar nut

 

Feitelijke vereniging



Een groepering met rechtspersoonlijkheid "welke niet nijverheids- of handelszaken drijft en welke niet tracht een stoffelijk voordeel aan haar leden te verschaffen" (wet van 27 juni 1921, gewijzigd bij de wet van 2 mei 2002). 
 
"Vereniging toegankelijk voor Belgen en vreemdelingen die hun zetel in België hebben en die een niet-winstgevend doel van internationaal nut nastreven. De internationale vereniging zonder winstoogmerk is die welke niet nijverheids- of handelszaken drijft en welke niet tracht een stoffelijk voordeel aan haar leden te verschaffen" (wet van 27 juni 1921, gewijzigd bij de wet van 2 mei 2002). 
 
"Een stichting wordt opgericht door een rechtshandeling van een of meer natuurlijke personen of rechtspersonen waarbij een vermogen wordt aangewend ter verwezenlijking van een bepaald belangeloos doel. (…). Een stichting kan worden erkend als zijnde van openbaar nut indien zij gericht is op de verwezenlijking van een werk van filantropische, levensbeschouwelijke, religieuze, wetenschappelijke, artistieke, pedagogische of culturele aard" (wet van 27 juni 1921, gewijzigd bij de wet van 2 mei 2002). 
 
Groepering van mensen zonder rechtspersoonlijkheid. 
 

Tabel 8.12.1. De verenigingen in België

 

De vzw's, de ivzw's en de stichtingen vallen alle onder de wet op de (i)vzw's en stichtingen van 2 mei 2002. Deze wijzigde de oorspronkelijke wet van 27 juni 1921, die de verenigingen rechtspersoonlijkheid had toegekend. De wet op de (i)vzw's en stichtingen van 2 mei 2002 geeft stichtingen voor de allereerste keer een juridische erkenning en omkadering. Tot zeer recent hadden de stichtingen weinig onderlinge banden. Met de oprichting van het Belgisch Netwerk van Stichtingen op 17 februari 2004 is daar enigszins verandering in gekomen. Het netwerk is een serviceplatform en uitwisselingsforum voor haar leden en wil filantropie stimuleren

 

Feitelijke verenigingen zijn verenigingen zonder rechtspersoonlijkheid. Zij vallen niet onder de wet op de (i)vzw's en stichtingen van 2 mei 2002. Zij doen voornamelijk beroep op vrijwilligerswerk en beschikken in het algemeen niet over bezoldigd personeel. Dat neemt niet weg dat er onder de feitelijke verenigingen in België ook politieke partijen en vakbonden worden teruggevonden. Vaak zijn er dan, naast de feitelijke vereniging zelf (de politieke partij of de vakbond), ook nog vzw's die nauw verbonden zijn met partij of vakbond.

 

De wet stelt enkele voorwaarden voor de oprichting van vzw's, ivzw's en stichtingen. Wie een vzw, ivzw of stichting opricht moet voor ogen houden dat de vereniging een menslievend, ideëel en/of onbaatzuchtig doel moet hebben en dat de "commerciële daden" steeds bijkomstig moeten zijn om het hoofddoel te realiseren. Voor het oprichten van een vzw dienen drie stappen te worden doorlopen: 1) het opmaken van de statuten (de grondbeginselen van de organisatie van de vzw), 2) de neerlegging van het dossier bij de griffie van de Rechtbank van Koophandel en 3) de publicatie in het Belgisch Staatsblad.

 

Artikel 46 van de wet op de (i)vzw's en stichtingen van 2 mei 2002 schrijft voor dat stichtingen en ivzw's worden opgericht bij Koninklijk Besluit. Artikel 50 van deze wet legt de praktische modaliteiten van de neerlegging van de statuten van de ivzw's vast. Wanneer de doelstellingen van de organisatie niet strijdig zijn met het algemeen belang, zal het verzoek in principe ingewilligd worden, maar deze procedures voor de resp. organisaties werken wel vertragend.

 

Er zijn een aantal verzachtende maatregelen die ervoor zorgen dat middenveldorganisaties in een gunstig fiscaal klimaat kunnen overleven. Zo is er voor de oprichting van een vereniging geen startkapitaal vereist. Er zijn ook enkele fiscale voorzieningen om het verenigingsleven te ondersteunen. Zo hoeven vakbonden, ziekenfondsen, werkgeversorganisaties, enz. op de winsten die ze maken geen belastingen te betalen. Daarnaast worden ze vrijgesteld van de roerende voorheffing op de winsten die ze puren uit beleggingen. Het netto-overschot dat een vzw boekt op jaarbasis kan toegevoegd worden aan het eigen vermogen en kan volledig gehanteerd worden voor de realisatie van de maatschappelijke doelstellingen. Een vzw wordt enkel belast op specifieke inkomsten, zoals het verhuur van onroerende goederen. Daarnaast kunnen burgers via het systeem van fiscale attesten hun giften aan goede doelen fiscaal inbrengen. Jacobs en Verhaeghe wijzen in het interview echter op enkele problemen in dit verband. Opdat organisaties een fiscaal attest zouden kunnen geven moeten ze eerst een vergunning krijgen van de FOD Financiën. Jacobs en Verhaeghe wijzen op het bureaucratisch gehalte van deze procedure en op vertragingen die tot twee jaar kunnen duren.

 

De overheid neemt ook andere initiatieven om het verenigingsleven te ondersteunen.

 

Op federaal niveau is er grote vooruitgang geboekt met het invoeren van de wet op het juridisch statuut van de vrijwilligers en de plichten van de organisaties die een beroep op hen doen. De nieuwe wet geeft de vrijwilliger de mogelijkheid tot een bepaalde bovengrens een vergoeding uitbetaald te krijgen om zijn kosten te compenseren. Daarnaast verplicht de wet middenveldorganisaties hun vrijwilligers te informeren over o.a. de doelstelling en het juridisch statuut van de organisatie, over de verantwoordelijken van de groep, enz. Tot slot zijn middenveldorganisaties sinds de komst van de wet verplicht hun vrijwilligers te verzekeren.

 

Een ander initiatief betreft de zogenaamde 'maribel' tewerkstellingsmaatregel. De voornaamste doelstelling is het creëren van bijkomende tewerkstelling om tegemoet te komen aan de noden in het maatschappelijk middenveld. Dankzij het scala aan tewerkstellingsondersteunende maatregelen kunnen middenveldorganisaties zo gemakkelijker deskundige, hoog opgeleide medewerkers in dienst nemen.

 
 

In onderstaande tekst wordt ingegaan op de middelen van het Belgische middenveld. Hierbij wordt aandacht besteed aan de opbouw van het middenveld, de vrijwilligerswerking, de financiële middelen en de recent gewijzigde vzw-regelgeving.

 

De ULg (Centre d'Economie Sociale) en de KU Leuven (Hoger Instituut voor de Arbeid) deden in 2005 in opdracht van de Koning Boudewijnstichting een gezamenlijk onderzoek naar het verenigingsleven in België. Uit dit onderzoek blijkt dat het totaal aantal verenigingen in België moeilijk te bepalen is. De enige verenigingen die officieel geïnventariseerd zijn (en die dus geteld kunnen worden) zijn die welke een rechtsvorm bezitten of werknemers in dienst hebben. De andere verenigingen zijn vermoedelijk zeer talrijk, maar er bestaat geen enkele officiële informatie over. In 2001 telde België bijna 119.000 verenigingen die een rechtsvorm bezitten en bijgevolg in het Nationaal Register van Rechtspersonen (FOD Binnenlandse Zaken) zijn opgenomen. Er zijn veel minder stichtingen dan vzw's. België heeft trouwens ook weinig stichtingen in vergelijking met andere westerse landen. In december 2004 waren er in België in totaal 439 stichtingen geregistreerd, tegenover 113.513 vzw's. De sector van de stichtingen is wel in expansie. Daarmee volgt België een internationale trend.

 

Hetzelfde onderzoek bevestigde ook dat het vrijwilligerswerking sterk is uitgebouwd in het middenveld. Ook de grotere organisaties doen beroep op vrijwilligers. Van de officieel geïnventariseerde verenigingen heeft 15 % (iets minder dan 18.000 verenigingen) loontrekkende werknemers in dienst. De andere (meer dan 101.000 verenigingen) functioneren louter op basis van vrijwillige krachten. Men doet overigens niet alleen beroep op vrijwilligers om financiële redenen, maar ook om symbolische redenen. Een brede groep vrijwilligers toont dat de vereniging breed gedragen is en versterkt aldus haar legitimiteit. Cijfers uit 2005 tonen dat het profiel van de vrijwilliger een evolutie kent (met onder andere een verhoging van de gemiddelde leeftijd), maar dat hun aantal niet vermindert. De moeilijkheid voor veel verenigingen is het beheren van de relaties tussen de vrijwilligers en de voltijdse medewerkers. In de meeste gevallen, worden nieuwe initiatieven in eerste instantie volledig gedragen door vrijwilligers. Nadien, naarmate de verenging groeit, zoeken de vrijwilligers zelf de middelen om hun acties te professionaliseren, wat meestal impliceert dat personeel wordt aangeworven. Het moment waarop een groot deel van de taken die voorheen werden uitgevoerd door vrijwilligers door personeel wordt overgenomen, is zeer delicaat en kan tot belangrijke spanningen tussen beide groepen leiden. Dit wordt nog versterkt door de specialisatie die meer en meer verwacht wordt van verenigingen.

 

Voor de meeste verenigingen bestaat het leeuwendeel van hun financiën uit overheidsgeld. De steun uit openbare middelen is het grootst op het terrein van de gezondheidszorg en het wetenschappelijk onderzoek, terwijl de organisaties die rechten en belangen verdedigen voornamelijk worden gedragen door de steun van hun leden en sympathisanten. Veel verenigingen doen inspanningen om ook voldoende eigen middelen te hebben om zo hun eigen autonomie te bewaren. 
 
Oorsprong van de belangrijkste bronnen van inkomsten van de Belgische verenigingen (2001) 

 

Het hoger reeds vermelde onderzoek van de ULg en de KU Leuven uit 2005 meldt dat de meeste verenigingen de jaren voorafgaand aan het onderzoek een stijging rapporteren van hun beschikbare financiële middelen, maar dat deze vaak niet in verhouding staat tot de (toenemende) noden. Opvallend is dat men in Vlaanderen beduidend meer een stijging aangeeft en in het Franstalige landsgedeelte vaker een status quo vermeldt.

 

Een recenter onderzoek van IPSOS Belgium uit 2010, eveneens in opdracht van de KBS, suggereert dat een kwart van de Belgische verenigingen lijdt onder gevolgen van de financiële en economische crisis sinds 2008. Hun inkomsten zijn gedaald. Het meest getroffen zijn de verenigingen uit de culturele sector en dan vooral de kleinere organisaties.

 

Zoals hoger aangegeven, werd de wetgeving inzake (i)vzw's en stichtingen in 2002 grondig aangepast. In 2005 signaleerde de KBS globaal gezien een (relatieve) tevredenheid in het middenveld met de nieuwe wet, al zijn de kleinere verenigingen een stuk kritischer. Ook in de rechtsleer is men globaal positief maar worden wel bezwaren geformuleerd. Zo blijkt de ontbinding van een stichting als gevolg van de nieuwe wetgeving een omslachtige gerechtelijke procedure te zijn en bestaat er onduidelijkheid over de toegelaten activiteiten van de vzw.

 

In bovenstaande tekst werd reeds aangehaald dat de vrijheid van vereniging verankerd is in de grondwet (art. 27 G.W.). Deze bepaling dient voor een stuk genuanceerd te worden. Zo is het ontvangen van overheidssubsidies aan bepaalde voorwaarden verbonden. Een feitelijke vereniging die overheidssubsidies ontvangt kan, bijvoorbeeld, verplicht worden zich om te vormen tot een vzw. Daarnaast kan een vzw, wanneer deze niet meer voldoet aan haar wettelijke verplichtingen, door de overheid worden ontbonden. Dit wordt wettelijk geregeld door de recente vzw-wet. Aanleiding hiertoe was het grote aantal 'slapende' vzw's. Als een vzw niet meer actief is, of haar werking op een lager pitje zet en niet meer voldoet aan de wettelijke verplichtingen, kan er op deze manier door de overheid actief worden ingegrepen. Verhaeghe en Jacobs voegen hieraan toe dat dit niet als een echte vorm van overheidsinmenging beschouwd mag worden. Het is, volgens hen, eerder een maatregel die meer klaarheid brengt in het bestaande landschap van vzw's. De ontbinding van een vzw kan overigens ook vrijwillig gebeuren, de leden nemen deze beslissing dan zelf.

 

Overheidspersoneel mag in principe deel uitmaken van het bestuur van vzw's, ivzw's en stichtingen. Sommige overheidsdiensten leggen beperkingen op aan hun leden inzake participatie aan het bestuur van middenveldorganisaties. In sommige domeinen is er wel een praktijk waarbij politici lid worden van vzw's, zeker als de overheid waarin zij verantwoordelijkheid dragen deze vereniging subsidieert. Een voorbeeld hiervan is een 'regionaal landschap'. Dit is een samenwerkingsverband tussen overheden (gemeenten en provincies) en gebruikers van de open ruimten (verenigingen uit verschillende sectoren zoals natuur, landbouw en toerisme).



Algemeen kan geconcludeerd worden dat het middenveld goed functioneert en er een ernstige problemen van overheidsinmenging zijn, al is er in veel gevallen wel een nauwe verwevenheid tussen overheid en middenveld.

 

In de verzuilde samenleving bestaat er, traditioneel, een nauwe samenhang tussen politieke partijen en verenigingen, waardoor de eerste heel wat druk kunnen uitoefenen op de laatste (al kan de druk uiteraard ook in omgekeerde richting gaan). Desmet concludeert zelfs dat een deel van het middenveld zich eigenlijk niet in de zone tussen burger en overheid bevindt, maar verhuisd is naar de wereld van de politiek. De ontzuilingstrend heeft dat fenomeen echter verminderd en globaal gezien functioneert het middenveld relatief onafhankelijk van de overheid. Ter illustratie hiervan kan men verwijzen naar jeugdorganisaties. Vroeger maakte ook het gemeentepersoneel deel uit van deze organisaties, terwijl dat nu veel minder het geval is. Een belangrijke uitzondering blijven de organisaties die in onderaanneming een deel van het overheidsbeleid uitvoeren (bv. in de gezondheidszorg en werkloosheidsverzekering, cf. supra). Maar ook de vele organisaties die een of andere subsidie ontvangen van de overheid (cf. supra) blijven op die manier tot op zekere hoogte afhankelijk, zeker als de subsidies bepalend zijn voor het voortbestaan van de organisatie.

 

Stichtingen zijn doorgaans meer onafhankelijk dan (i)vzw's. Een stichting heeft geen leden, maar beheert een kapitaal dat haar onafhankelijkheid garandeert en dat zij aanwendt ten dienste van het algemeen belang. De grote meerderheid van de Belgische stichtingen is onafhankelijk. Deze onafhankelijke stichtingen zorgen zelf voor hun financiële middelen en hebben een autonome beslissingsmacht. Een kleinere groep (ongeveer 1/5de in 2004) is verbonden met de overheid. Zij zijn (mede) door de overheid opgericht om collectieve doelstellingen te verwezenlijken, o.m. in de onderwijs-, de kunst- en de energiesector.

 

Algemeen kan geconcludeerd worden dat de financiële transparantie groter is voor structuren met rechtspersoonlijkheid dan voor feitelijke verenigingen. De wet op de (i)vzw's en de stichtingen van 2 mei 2002 verandert de boekhoudkundige verplichtingen en de openbaarheid van de rekeningen van deze organisaties. Deze wet voorziet onder meer dat de jaarrekeningen van de grootste verenigingen gecentraliseerd worden bij de Nationale Bank van België. Deze informatie wordt samengebracht in de nationale rekeningen. De wijzigingen van de statuten en de samenstelling van het bestuur moeten gepubliceerd worden in de bijlagen van het Belgisch Staatsblad. Zoals reeds opgemerkt, vallen de feitelijke verenigingen niet onder deze publicatieverplichtingen.

 

Jacobs en Verhaeghe wijzen op de beperking van die formele rapportages. Echte rapportage toont aan dat de uitgaven ook daadwerkelijk passen binnen de missie van de organisatie. Zij signaleren in dit verband twee groepen van organisaties: de zogenaamde voorlopers die op dit vlak extra inspanningen leveren en de organisaties die zich beperken tot de wettelijk voorgeschreven rapportage.

 

Wat meer algemene communicatie over doelstellingen, werkzaamheden etc. betreft zijn middenveldorganisaties over het algemeen transparant. Zo informeren de vakbonden, bijvoorbeeld, hun leden via infobrochures, maandbladen, nieuwsbrieven, enz. Al deze documenten zijn online beschikbaar op de websites van de vakbonden. Middenveldorganisaties doen ook substantiële inspanningen, bijvoorbeeld via spraakmakende campagnes, om zichzelf en hun doelstellingen aan bod te laten komen in de media. Al geldt ook dit zeker niet voor alle organisaties.

 

Tot slot wordt er ingegaan op twee initiatieven die genomen werden door het middenveld ter verbetering van de transparantie. Het eerste initiatief betreft 'Filantropie.be': 'een uitgebreide gegevensbank met organisaties uit de sector. De toegang tot de informatie is gratis. Het tweede initiatief betreft 'NGO-openboek.be', een gegevensbank van en over de Belgische ngo's voor ontwikkelingssamenwerking. Aanleiding hiertoe was de publicatie van een boek waarin gesteld werd dat het merendeel van de giften naar de verenigingen zelf zou gaan en niet naar het Zuiden. In de gegevensbank geven de organisatie toelichting over hoe de gelden uit giften en subsidies worden besteed.

 

Eén van de krachtlijnen van de wet op de (i)vzw's en stichtingen van 2 mei 2002 is de invoering van de zogenaamde orgaantheorie. De orgaantheorie gaat uit van de noodzaak om voor elke rechtspersoon één of meer organen aan te wijzen waarvan de handelingen worden toegemeten aan de rechtspersoon alsof de rechtspersoon zelf heeft gehandeld. De wet van 2 mei 2002 heeft de organisatie van rechtspersonen zonder winstoogmerk hertekend in het licht van de orgaantheorie. De wet schrijft voor vzw's en ivzw's een structuur voor die bestaat uit een algemene vergadering en een raad van bestuur. Deze laatste staat in voor de uitvoering van het beleid. De leden van de raad worden verkozen door de algemene vergadering. Een algemene vergadering wordt minimaal 1 keer per jaar gehouden. Alle leden van de betreffende vereniging hebben er stemrecht. De begroting wordt jaarlijks opgesteld door de raad van bestuur en goedgekeurd door de algemene vergadering. Ook de rekeningen moeten jaarlijks goedgekeurd worden door de algemene vergadering en dat binnen de 6 maand na afsluiting van het boekjaar. Deze moeten worden neergelegd ter griffie van de Rechtbank van Koophandel.

 

In tegenstelling tot de vzw en ivzw heeft een stichting geen algemene vergadering of algemeen leidinggevend orgaan dat de raad van bestuur controleert en tot verantwoording kan roepen. De raad van bestuur is samengesteld uit minstens drie bestuurders. Men voorzag dit minimum aantal om voldoende onderlinge controle binnen de raad van bestuur van de stichting te kunnen verzekeren. Bij stichtingen benoemen de zittende bestuursleden meestal de nieuwe bestuursleden. De controle is bijgevolg beperkter dan bij vzw's, die verplicht zijn verantwoording af te leggen aan hun leden, en waarvan het bestuur benoemd wordt door een verkiezing door een algemene vergadering. Teneinde deze lacune op te vangen, en te vermijden dat de bestuurders zouden geneigd zijn om hun persoonlijke belangen te laten voorgaan op het belang van de stichting, heeft de wetgever vereist dat de statuten van een stichting een regeling voor belangenconflicten bevatten.

 

Naast de verplichtingen eigen aan de structuur van de (i)vzw's en stichtingen, worden in de wet op de (i)vzw's en stichtingen van 2 mei 2002 ook nog een aantal andere bepalingen omtrent verantwoording teruggevonden. Zo is de vzw verplicht een aantal stukken bij te houden op de maatschappelijke zetel, met daaraan gekoppeld een inzagerecht voor de leden. Het gaat dan, onder meer, over de ledenlijst, de notulen en beslissingen van de vzw, de boekhoudkundige stukken enz. Daarnaast moeten alle (i)vzw's en stichtingen een boekhouding voeren. Ten aanzien van deze principiële verplichting wordt geen onderscheid gemaakt afhankelijk van de omvang: zelfs de kleinste vzw's en stichtingen die geen werknemers tewerk stellen en nauwelijks inkomsten en uitgaven hebben, zijn hieraan onderworpen al gaat het bij hen om een vereenvoudigde boekhouding. Vooral voor de rechtspersonen die nauwelijks een financiële activiteit hebben, is deze verplichting zwaar.

 

De grote vzw's, ivzw's en stichtingen moeten ook één of meerdere commissarissen benoemen die belast worden met de controle van de financiële toestand, van de jaarrekening en van de regelmatigheid in het licht van de wet en van de statuten. De aangestelde commissaris moet lid zijn van het Instituut van Bedrijfsrevisoren en geniet derhalve een zekere onafhankelijkheid ten aanzien van de rechtspersoon die hij moet controleren (cf. infra pijler 'bedrijfswereld'). Het controleverslag van een revisor benoemd in een vereniging is overigens zeer vergelijkbaar met het verslag dat opgesteld wordt in het kader van een controleopdracht in een vennootschap. De eventuele verschillen vloeien hoofdzakelijk voort uit de wil van de wetgever om een aantal artikelen van het Wetboek van vennootschappen die het revisormandaat regelen, niet toepasbaar te maken op de verenigingen.

 

Indien de vzw, ivzw of stichting een contractuele overeenkomst niet kan nakomen, kan men in principe enkel de organisatie zelf aanspreken. De fouten die gemaakt worden door de leden of bestuurders worden in principe toegerekend aan de instelling. In de eerste plaats is de vzw aansprakelijk voor contractuele verbintenissen die worden aangegaan in naam en voor rekening van de vzw door leden, bestuurders en/of bevoegde derden. Deze contractuele aansprakelijkheid wordt in de wet van 2 mei 2002 aangehaald in artikel 14bis: "De bestuurders gaan geen enkele persoonlijke verplichting aan inzake verbintenissen die de vereniging aangaat". In de tweede plaats is de vzw aansprakelijk voor fouten die worden begaan door leden en bestuurders. Deze buitencontractuele aansprakelijkheid wordt aangehaald in artikel 14: "De vereniging is aansprakelijk voor de fouten die kunnen worden toegerekend aan haar aangestelden of aan organen waardoor ze handelt". Op de contractuele en buitencontractuele aansprakelijkheid bestaan twee uitzonderingen: 1) De aansprakelijkheidsrisico's van de leden van de vzw en 2) De aansprakelijkheidsrisico's van de bestuurders van de vzw.

 
De leden van een vzw kunnen in drie situaties aansprakelijk gesteld worden: 1) indien ze handelingen stellen voor de vzw is opgericht (bv. openen van een bankrekening, huur van een gebouw; 2) indien ze optreden in naam van de vzw en bepaalde gegevens niet vermelden op documenten van de vzw (dan kunnen ze persoonlijk aansprakelijk gesteld worden voor de verbintenissen krachtens dat stuk) en 3) indien ze bepaalde gegevens niet vermelden op documenten die uitgaan van de vzw waar door de algemene vergadering een beslissing tot ontbinding is genomen.

 

De bestuurders van een vzw kunnen in drie situaties aansprakelijk gesteld worden: 1) indien de bestuurder bestuursfouten maakt (=interne aansprakelijkheid); 2) indien de bestuurder een buitencontractuele tekortkoming begaat (= externe aansprakelijkheid) en 3) indien de bestuurder bepaalde misdrijven pleegt.

 

Er dient ingegaan te worden op het fenomeen van de schijn-vzw's, "verenigingen zonder winstoogmerk" die in werkelijkheid commerciële, winstgevende ondernemingen zijn. Een vzw moet een maatschappelijk doel nastreven en om dat doel te kunnen realiseren mag deze er vermogensactiviteiten op nahouden, maar alles wat daaraan overgehouden wordt moet terug geïnvesteerd worden in de realisatie van dat maatschappelijk doel. Betrouwbare cijfers over het aantal schijn-vzw's in ons land zijn niet voorhanden.

 

Tot slot merkt Marc Hooghe op dat de verantwoording anders verloopt in kleine dan in grote organisaties. In kleinere organisaties zijn de leden vaak nauw betrokken bij het beleid en zijn er korte communicatielijnen. De grote organisaties zijn vaak dienstverlenende organisaties, zeker gezien de groeiende professionalisering, waarbij de leden vaak eerder consumenten zijn dan actieve en kritische leden.



Er bestaat geen deontologische code die van toepassing is op de volledige sector van de middenveldorganisaties. De arbeidsreglementen, die door de verenigingen zelf worden opgesteld, bevatten vaak wel deontologische bepalingen. Daarnaast is er sinds 1996 sprake van een code voor ethisch fondswerven1346. Deze code werd opgesteld door de Belgische Vereniging voor Ethiek in de Fondswerving (VEF)/ Association pour une ethique dans les Récoltes de Fonds (AERF). De VEF is een zelfregulerend orgaan dat de ethische aspecten van fondswerving in België in de niet-gouvernementele sector wil bewaken. Alle leden onderschrijven de ethische code, een vrijwillig maar bindend engagement. De naleving hiervan wordt verzekerd via interne procedures en externe certificatie. Verenigingen naar Belgisch recht die de Code onderschrijven en van het Ministerie van Financiën toelating kregen voor het verlenen van fiscale vrijstelling, kunnen toegelaten worden tot de VEF. Alle leden krijgen het VEF label. Momenteel zijn er 69 organisaties lid.

 

In België worden zowel langs Nederlandstalige als Franstalige zijde, verschillende initiatieven genomen inzake 'good governance' en verantwoording bij middenveldorganisaties. Daarbij kan bijvoorbeeld worden gedacht aan 'Hefboom' en 'Procura vzw' die samen het praktijkgerichte handboek "leiden of lijden: tien facetten van goed bestuur in organisaties met een maatschappelijke doelstelling" hebben geschreven. In 2008 werd, op initiatief van vertegenwoordigers van middenveldorganisaties en onder coördinatie van de Koning Boudewijnstichting een stuurgroep opgericht met sleutelfiguren uit de social profit sector die adviezen zou formuleren inzake goed bestuur in de sector. Het resultaat van de stuurgroep was een lijst van acht niet-bindende aanbevelingen, o.m. over duidelijke formulering van doelstelling, afbakening van bevoegdheden en de integriteit van bestuursleden.

 

Vervolgens dient opgemerkt te worden dat de lonen van de hoge managementfuncties binnen de middenveldorganisaties in verhouding tot de privé-sector relatief lager liggen.

 

Organisaties die gesubsidieerd worden door de overheid worden extra gecontroleerd. Het kader waarbinnen men subsidies kan aanvragen kan sterk verschillen van beleidsdomein tot beleidsdomein. De subsidies kunnen ook afhankelijk zijn van de kwaliteit van het beleidsplan dat men maakt en dat door externen wordt beoordeeld. Respondent Kurt Debruyne wijst erop dat een organisatie die subsidies krijgt van de overheid voor de financiering van haar werking nog steeds kan procederen tegen diezelfde overheid. Hij wijst ook op de praktijk om aan grotere organisaties subsidies toe te kennen via zogenaamde 'nominatieve' subsidies, waarbij de naam van de organisatie en het subsidiebedrag expliciet vermeld staan in de begrotingswet, wat een wijziging van de subsidie moeilijker maakt.

 

Ethische Code van de verenigingen zonder winstoogmerk die een beroep doen op de vrijgevigheid van de bevolking, gecoordineerde versie aanvaard door de Algemene Vergadering van 20 maart 2009.


Met het oog op post hoc controle moet men meestal na afloop van de activiteiten een eindverslag maken. Ook het Rekenhof voert achteraf controles uit. Respondent Kurt Debruyne wijst erop dat het uitvoeren van controles bij de begunstigde theoretisch in strijd zou kunnen zijn met de grondwettelijke taken van het Rekenhof. Het Rekenhof is namelijk niet bevoegd om controles uit te voeren in organisaties buiten de overheid, ook als die door de overheid gesubsidieerd zijn. Organisaties die beroep doen op Europese subsidies kunnen bovendien onderworpen worden aan audits.

 

Meer algemeen kan men ervan uitgaan dat middenveldorganisaties veel belang hechten aan hun reputatie. Zij zijn immers kwetsbaar op dat vlak. Een goed imago zorgt ervoor dat burgers de verenigingen sneller giften zullen geven en dat bedrijven sneller zullen sponsoren. Integriteit is voor de middenveldorganisaties dus heel belangrijk. Dit kan ervoor zorgen dat organisaties inbreuken trachten te vermijden, maar het impliceert natuurlijk ook risico's op het toedekken van integriteitsschendingen. Bovendien is er nauwelijks of geen sprake van echte klokkenluidersregelingen in de sector. Eén en ander zorgt er in elk geval voor dat er weinig informatie beschikbaar is over integriteitsschendingen door medewerkers van middenveldorganisaties. Enkel de gevallen die voor de rechtbank worden gebracht, zijn bekend.

 

Het is tot slot zinvol om te wijzen op bepaalde risico's inzake belangenconflicten. Hierbij kan bijvoorbeeld gedacht worden aan (vertegenwoordigers van) banken, verzekeringsmakelaars, of consultants, die zaken doen met de (i)vzw's en tevens lid zijn van de raad van bestuur. In kleinere (i)vzw's zijn de belangen doorgaans minder groot en is de afstand tussen de organisatie, de bestuurders en de leden veel kleiner, maar toch kunnen ook daar ernstige risico's ontstaan. Hierover zijn weinig wettelijke handvaten voorhanden.


In dit onderdeel wordt de rol van het middenveld in elke fase van de beleidscyclus besproken (de beleidsvoorbereiding, de -bepaling, de -uitvoering en de -evaluatie).

 

Algemeen kan vastgesteld worden dat middenveldorganisaties voornamelijk betrokken worden bij de beleidsvoorbereiding. Daarnaast spelen ze ook een rol in de beleidsuitvoering

 

Het middenveld speelt op verschillende manieren een rol bij de beleidsvoorbereiding. In sommige domeinen, in het bijzonder arbeidsbeleid, is die invloed bijzonder groot. Er is een formeel georganiseerd sociaal overleg, waarbij vertegenwoordigers van werknemers en werkgevers bindende adviezen kunnen geven. Omwille van deze belangrijke invloed gelden ook strikte regels in verband met representativiteit. In andere domeinen beperkt die rol zich tot een louter adviserende functie. Soms gebeurt dit op een geformaliseerde manier, bijvoorbeeld door de vertegenwoordiging van middenveldorganisaties in adviesraden, welke in België zeer talrijk aanwezig zijn. In andere gevallen blijft dit beperkt tot informele contacten. Verhaeghe en Jacobs bevestigen dat het middenveld formeel gezien uitgebreid betrokken wordt in de beleidsvoorbereiding. Zij wijzen wel op terugkerende frustraties bij middenveldorganisaties over het resultaat van de vele consultaties. Men heeft geregeld het gevoel dat de politieke beslissing reeds genomen is. In de praktijk probeert men bijgevolg ook via lobbying (bij kabinetsmedewerkers, ministers of, soms parlementsleden) invloed uit te oefenen. Dat verzwakt echter de transparantie.

 

Wat de beleidsuitvoering betreft, werd hoger reeds opgemerkt dat bepaalde middenveldorganisaties (mutualiteiten, vakbonden, enz.) een belangrijke rol spelen bij de beleidsuitvoering. Voor andere organisaties geldt dat helemaal niet.

 

Tot slot dient opgemerkt te worden dat in België beleidsevaluaties grotendeels op een ad hoc basis gebeuren. Er zijn wel voorbeelden van evaluaties waarbij het middenveld betrokken wordt. In de milieusector wordt het middenveld bijvoorbeeld betrokken bij de milieurapporten die gemaakt worden door MIRA, het Milieurapport Vlaanderen. MIRA beschrijft, analyseert, evalueert de toestand van het Vlaamse leefmilieu en blikt vooruit op mogelijke milieuontwikkelingen.

 

Meer algemeen kan opgemerkt worden dat middenveldorganisaties in principe volledig vrij zijn in het uiten van kritiek op overheidsbeslissingen. Dit wordt nog versterkt door de ontzuiling die de ideologische band tussen middenveldorganisaties en politieke partijen verzwakt. In de praktijk moet die vrijheid wel wat genuanceerd worden voor organisaties die door de overheid gesubsidieerd worden. Jacobs en Verhaeghe wijzen erop dat de overheid soms (veelal subtiel) dreigt met de vermindering of stopzetting van subsidies wanneer het beleid van de organisatie niet past binnen dat van de overheid.

 

Tot slot kan het middenveld de overheid ook dagvaarden. In bepaalde gevallen kunnen middenveldorganisaties een vorderingsrecht inroepen. Eén voorbeeld hiervan is het recht van verenigingen die tenminste vijf jaar rechtspersoonlijkheid hebben en de verdediging van de mensenrechten of het bestrijden van discriminatie als doelstelling hebben om voor de rechter de naleving van de wet van 30 juli 1981 tot bestraffing van bepaalde door racisme en xenofobie ingegeven daden af te dwingen.

 

Overigens kan elke burger, maar ook elke middenveldorganisatie de Raad van State verzoeken om administratieve rechtshandelingen te schorsen of vernietigen (cf. pijlers 'rechterlijke macht' en 'publieke sector'). Dit kan echter enkel gebeuren door organisaties die een belang kunnen aantonen en dat is vaak een probleem, ook voor organisaties die een maatschappelijk belang nastreven. Toch zijn de Raad van State en het Grondwettelijk Hof over het algemeen sneller geneigd om verzoeken van verenigingen met het oog op de verdediging van een collectief belang te aanvaarden dan het Hof van Cassatie.

Hier kan uiteraard gewezen worden op de activiteiten van TI. De jongste jaren is het Belgische chapter van deze NGO steeds actiever en zichtbaarder geworden.

 

Verder zijn er geen verenigingen die zich expliciet op dit thema formuleren. Ook meer algemeen is er geen sprake van een echt systematische aanpak inzake anti-corruptie initiatieven en -hervormingen. Men kan wel enkele losse, lokale initiatieven vaststellen. Zo liet de socialistische vakbond in 2010 bijvoorbeeld een onderzoek naar sociale en fiscale fraude uitvoeren door de ULB (Université Libre de Bruxelles).



 

Kenmerkend voor de Belgische economie is de hoge productiviteit, maar ook een niet te verwaarlozen schaduweconomie.

 

Corruptie wordt relatief weinig afgestraft. Dit is vooral te wijten aan systeemproblemen, zoals het tekort aan zowel kwantitatieve als kwalitatieve politionele en rechterlijke middelen, de duur van de procedures en de heel beperkte aanwezigheid van klokkenluidersregelingen.

 

De wet regelt de repressieve reactie t.a.v. omkoping van - nationale en buitenlandse – ambtenaren uit de particuliere en openbare sector. Er zijn echter geen wettelijke eisen voor bedrijven om voorzorgsmaatregelen in verband met corruptiebestrijding in te voeren naar analogie met de Amerikaanse FCPA of de UK Bribery Act.

 

Wat 'corporate governance' betreft, volgt het wettelijk kader de internationale standaarden. Daarbij moet wel gezegd worden dat dit kader alleen van toepassing is op bedrijven in de financiële sector en op beursgenoteerde bedrijven. Deze vertegenwoordigen slechts een klein deel van de Belgische economie.

 

Een aantal bedrijven beschikken over een uitgewerkt integriteitsbeleid, maar dat zijn meestal multinationals en grote, exportgerichte bedrijven. In kleine en middelgrote Belgische bedrijven is slechts heel beperkt sprake van een integriteitsbeleid. Bovendien verzwakken het gebrek aan wettelijke bescherming van de klokkenluiders in de privé- en publieke sector en de zwijgplicht van accountants en revisoren de effectiviteit van de bestaande mechanismen. In de meeste intercommunale ondernemingen - die een vermenging impliceren van privésector en publieke sector, bedrijfswereld en politieke actoren - zijn het beheer van belangenconflicten en de bestuurswijze niet of slechts heel beperkt aangepast aan de basisregels van corporate governance.

 

Hoewel sommige Belgische bedrijven reële inspanningen doen op vlak van corruptiebestrijding, lijkt het bewustzijn van de voordelen en de noodzaak van een integriteitsbeleid in veel bedrijven nog beperkt te zijn.

 

Bedrijfswereld 
 
 
 
De internationale context is moeilijk en de toekomst van de Belgische economie onzeker. In 2010 was er een sterke stijging van de consumptieprijzen die de huishoudbudgetten zwaar belastte. De uitdagingen voor de toekomst hebben vooral te maken met de budgettaire toestand op lange termijn, de inflatiecontrole, de werkgelegenheid, de vergrijzing, het milieubehoud, de concurrentiepositie in de globalisering en het energiebeleid.

 

Op vlak van arbeidsproductiviteit scoort België goed, en krijgt het de derde plaats in de rangschikking van het Europa van de 15. De sleutelsectoren van de Belgische economie zijn: biotechnologie, auto-industrie, farmaceutische industrie, agro-voedingsindustrie, luchtvaartindustrie, leefmilieu, ICT, transport en logistiek.

 

De sterke punten van de Belgische economie zijn het hoge opleidingsniveau van de bevolking en de innovatie in Kleine en Middelgrote Ondernemingen (KMO's). Toch ervaart het land "een relatieve zwakte van de export (…) op lange termijn". Dit is te wijten aan "de terugloop van exportbedrijven", een beperkte expertise "in producten met een hoog onderzoeks- en innovatiegehalte" en het feit dat onze export vooral terecht komt in landen met beperkt groeipotentieel en minder in de nieuwe groeikernen – de BRIC landen en Midden- en Oost-Europa. Ook het zware reglementair kader en de hoge overheidsschuld belemmeren volgens de Nationale Bank de dynamiek van de bedrijven.

 

Op 31 december 2010 telt België 1.000.931 actieve economische entiteiten, waaronder 115.321 vzw's. In 2011 werden er 79.000 entiteiten opgericht, waarvan 55% in het Vlaamse Gewest, 14,1% in het Brussels Hoofdstedelijk Gewest en 27,7% in het Waalse Gewest. Wat hun rechtsvorm betreft, zijn 49% van deze nieuwe ondernemingen eenmansbedrijven en 24% bvba's. In 2011 waren er ook heel wat faillissementen. In totaal zijn 10.528 bedrijven failliet gegaan en waren 18.330 banen bedreigd door het faillissement van de werkgever. De sectoren die in 2010 het meest getroffen werden, waren de diensten, de handel, de horeca, de bouwsector, de industrie en de landbouw. In 2010 ging het bij 63% van de faillissementen om bedrijven die jonger zijn dan 10 jaar.

 

De Belgische schaduweconomie wed in 2010 geraamd op 18% van het BBP, wat neerkomt op 61 miljard euro. De schaduweconomie lijkt aldus een essentieel onderdeel te zijn van de Belgische economie. Hierdoor loopt de overheidsbegroting een groot deel van de belastinginkomsten mis. Samen met andere vormen van economische criminaliteit "vertekenen ze de concurrentie, schenden ze de socio-economische rechten van de burgers, vertragen ze de economische vooruitgang, beroven ze de openbare sociale zekerheidstelsels en verspreiden ze een cultuur van wetteloosheid". De schaduweconomie laat het bestaan van zwarte kassen toe die voor corruptie gebruikt kunnen worden. 


Het Wetboek van Vennootschappen erkent verschillende vormen van handelsondernemingen. Daardoor kan men in functie van de noden van de onderneming een adequate structuur kiezen. Dit kan onder de vorm van vennootschap onder firma (vof),

 

gewone commanditaire vennootschap (Comm. V), naamloze vennootschap (nv), commanditaire vennootschap op aandelen (Comm.VA), besloten vennootschap met beperkte aansprakelijkheid (bvba), coöperatieve vennootschap met beperkte aansprakelijkheid (cvba) of onbeperkte aansprakelijkheid (cvoa) of economisch samenwerkingsverband (esv).

 

Deze bedrijven hebben rechtspersoonlijkheid zodra de administratieve oprichtingsformaliteiten voltooid zijn. Vanaf dan zijn ze onderworpen aan de vennootschapsbelasting. Het wettelijk minimum vennootschapskapitaal varieert in functie van de vorm: 61.500 euro voor de nv's en 18.550 euro voor de bvba's en de cvba's.

 

Een commercieel bedrijf gaat verschillende contractvormen aan met derden. Het burgerlijk wetboek regelt de contracten. Het burgerlijk wetboek bepaalt onder andere de geldigheidsregels van de overeenkomsten en de gevolgen van de verplichtingen. Deze wetgeving is geïnspireerd op het Romeinse recht.

 

Bij financiële moeilijkheden heeft een bedrijf twee opties: gerechtelijke reorganisatie of faillissement. Hun modaliteiten zijn vooral bepaald door de wetten met betrekking tot de sluiting van ondernemingen, de continuïteit van ondernemingen en faillissementen. Een nieuwe wettelijke regeling die voorziet in de zogenaamde "gerechtelijke reorganisatie" en die sinds 2009 van kracht is, wil faillissementen helpen voorkomen. Dit kan door de aanstelling van een bemiddelaar, een minnelijke schikking met de schuldeisers of een gerechtelijke reorganisatie met opschorting van maximaal zes maanden. Wanneer een gerechtelijke reorganisatie het bedrijf niet kan redden, verklaart de Rechtbank van koophandel het bedrijf failliet. De rechtbank benoemt vervolgens een rechter-commissaris en één of meerdere curatoren die het bedrijfsvermogen moeten liquideren. Het Belgisch recht voorziet ook in de - vrijwillig of gedwongen - vereffening die leidt tot het te gelde maken van alle activa van het bedrijf.

 

Op het vlak van intellectuele eigendom bestaan volgende vormen van rechtsbescherming voor ondernemers en particulieren: uitvindingsoctrooien, aanvullende beschermingscertificaten voor geneesmiddelen of phytofarmaceutische producten, kwekersrechten, registratie van merken, tekeningen of modellen auteursrechten en bescherming van informaticaprogramma's. Daarnaast is er "e-depot" (cf. infra). Dat is geen intellectueel eigendomsrecht maar levert wel het bewijs van de datum en de identiteit van de bedenker van een idee of concept. Twee belangrijke instanties behandelen de verzoeken inzake deze verschillende beschermingsvormen: de FOD Economie en Het Benelux-Bureau voor de Intellectuele Eigendom. België streeft voortdurend naar verbetering van de bescherming van het intellectueel eigendom door middel van nieuwe wetten en wetsontwerpen die ter goedkeuring voorliggen.


 

Een uittreksel van de oprichtingsakte van een handelsvennootschap moet worden neergelegd op de griffie van de Rechtbank van koophandel om gepubliceerd te worden in het Belgisch Staatsblad. In 2011 kostte deze publicatie 229,17 euro inclusief BTW. De akte moet eveneens geregistreerd zijn bij een registratiekantoor. Vervolgens voert de griffier de gegevens van de onderneming in in de Kruispuntbank van Ondernemingen. Deze kent aan de nieuwe vennootschap een ondernemingsnummer toe dat ook gebruikt zal worden als BTW-nummer. Eens deze formaliteiten voldaan, verwerft de vennootschap rechtspersoonlijkheid.

 

Sinds 1 juni 2006 kunnen al deze procedures elektronisch worden uitgevoerd via het elektronisch loket of "e-depot". Deze administratieve vereenvoudiging weerspiegelt de wil van de overheid om het oprichten van bedrijven te stimuleren.

 

De cijfers van de Global Entrepreneurship Monitor (GEM) wijzen niet op een sterke ondernemingsgeest in België. In 2010 was slechts 3,7% van de Belgen tussen 18 en 64 jaar betrokken bij de oprichting van een bedrijf of eigenaar van een pas opgericht bedrijf (sinds minder dan 42 maanden). Volgens Ivan van de Cloot overleeft slechts 80% van de nieuwe Belgische bedrijven het eerste jaar. Na drie jaar bedraagt dit nog maar 35%. Volgens cijfers van de Wereldbank staat België in 2012 op de 28ste plaats op een lijst van 183 landen die voor de "ease of doing business rank" onderzocht werden. België komt na Engeland (7de), Duitsland (19e) en Zwitserland (26ste), maar staat boven Frankrijk (29ste), Nederland (31ste) en Italië (87ste) gerangschikt. België plaatst zich op een 36ste plaats voor de indicator "starting a business" die rekening houdt met het aantal procedures, het aantal dagen, de kosten van elke procedure en het vereiste minimumkapitaal om een bedrijf op te starten. Daarmee komt België na Engeland (19de) en Frankrijk (25ste), maar staat het boven Italië (77ste), Nederland (79ste), Zwitserland (85ste) en Duitsland (98ste). De sectoren die het actiefst zijn voor bedrijfsoprichting zijn bedrijfsbeheer, catering, schoonheidsverzorging en diensten voor landschapsaanleg.

 

De administratieve lasten zijn zwaar. Dit is vooral het geval voor de lasten die voortvloeien uit de complexe sociale wetgeving. Hierdoor moeten werkgevers de hulp inroepen van gespecialiseerde bedrijven: in 2005 waren bijna 92% van de Belgische werkgevers aangesloten bij een erkend sociaal secretariaat. 
 

Sinds de invoering 2 jaar geleden, leidde de wet over de continuïteit van ondernemingen tot 2250 procedures van gerechtelijke reorganisatie. Volgens een studie van Graydon kent de wet een reëel succes in vergelijking met de oude wet op het gerechtelijk akkoord. Hoewel de wet de impact van de crisis verzacht heeft, heeft ze toch niet geleid tot een daling van het aantal faillissementen. Te veel bedrijven stappen te laat in deze procedure, wanneer een faillissement al onvermijdelijk is. Ook andere aspecten van de toepassing van de wet stuiten op kritiek.

 

In België ligt het aantal geregistreerde bedrijfssluitingen als gevolg van faillissementen bijna 50% hoger dan 10 jaar geleden. Met een registratie van 10.224 faillissementen was 2011 een recordjaar.

Zoals: misbruik door bepaalde bedrijven waarvan de continuïteit niet bedreigd is, ondergebruik van het mechanisme van overdracht van de onderneming aan een derde onder gerechtelijk gezag, gebrekkige preventiemechanismen (opsporing, alarm) en miskenning van de wet door talrijke bedrijfsleiders.

Vanuit deze vaststelling richtte het Verbond van Belgische Ondernemingen (VBO) een multidisciplinaire werkgroep op die deze wetgeving moet evalueren - Perscommuniqué VBO-FEB, 30maart 2011.

Het klein aantal opgerichte bedrijven en het groot aantal faillissementen zijn slechts gedeeltelijke antwoorden op de vraag of bedrijven op een effectieve manier in België opgericht kunnen worden en kunnen functioneren. Daarnaast moet ook de systematische daling van het aantal grote Belgische bedrijven vermeld worden, ten gevolge van overnames door buitenlandse bedrijven in o.m. de staalsector en de energiesector en de verplaatsing van controlecentra naar het buitenland in vooral de financiële sector.

 

Het Belgisch Strafwetboek bepaalt in artikelen 240 tot 242 de maatregelen inzake knevelarij door iedere persoon die een openbaar ambt uitoefent. Artikel 243 van het Strafwetboek regelt de straffen inzake knevelarij voor iedere persoon die een openbaar ambt uitoefent. Artikel 245 bepaalt de straffen in geval van belangenneming door een persoon die een openbaar ambt uitoefent. Artikel 246 en volgende definiëren passieve en actieve omkoping en bepalen de straffen voor een persoon die een openbaar ambt uitoefent in een vreemde staat of in een internationale publiekrechtelijke organisatie. Artikelen 504bis en 504ter van het Strafwetboek beschrijven de private omkoping en voorzien in straffen voor het niet naleven van deze regels.

 

Het Wetboek van strafvordering voorziet in mogelijkheden voor extraterritoriale vervolging bij schending van de wetsbepalingen in artikelen 246 tot 250 van het Strafwetboek. Het voorziet eveneens, in artikel 29, in een meldingsplicht voor ambtenaren (cf. supra "publieke sector").

 

De paragrafen "Resources (law)" en "Resources (practice)" beschrijven de stappen die bij de oprichting van een bedrijf gezet moeten worden en de betrokken actoren. Gezien de meeste procedures online kunnen worden uitgevoerd, zijn ze niet echt onderworpen aan externe inmenging. Toch is publiek-private vermenging mogelijk. Dit is onder meer het geval in situaties van cumulatie van activiteiten en bij het toekennen van vergunningen, licenties, openbare aanbestedingen en subsidies. Al deze situaties kunnen immers leiden tot belangenconflicten. Sommige van deze situaties vallen onder specifieke wetgeving. Het concept van belangenconflict komt ook aan bod in het statuut Camu (KB van 2 oktober 1937 houdende het statuut van het Rijkspersoneel), m.n. in art. 9. Deze regeling wordt besproken in de Omzendbrief nr. 573 van 17 augustus 2007 met betrekking tot het deontologisch kader voor de ambtenaren van het federaal administratief openbaar ambt. Daarnaast heeft de FOD Budget en Beheerscontrole een handleiding uitgegeven met de definitie van het begrip belangenconflict, een algemene beleidslijn hieromtrent en een methodologie voor het identificeren van probleemsituaties.

 

Eerst en vooral dient men een duidelijk onderscheid te maken tussen twee soorten 'business': het crimineel circuit (criminal intent) en het regulier circuit dat niets te maken wil hebben met het eerste. Het eerstgenoemde is internationaal en produceert middelen op de financiële markten die voor andere criminele doeleinden (zoals corruptie) hergebruikt worden. Deze brengen op hun beurt steeds groeiende geldstromen voort. Het reguliere circuit staat niet altijd stil bij de noodzaak zich te beveiligen tegen interferentie met het criminele circuit.

 

Gezien de aard zelf van corruptie hebben de twee hoofdrolspelers er baat bij te zwijgen. Ondanks hun wettelijke verplichting om corruptiegevallen te melden, vermijden bedrijven over het algemeen om hier ruchtbaarheid aan te geven en geven ze de voorkeur aan een interne afhandeling. Hierdoor is het moeilijk om het corruptieniveau in de Belgische privésector te meten.

 

Vaak wordt gewezen op talrijke contacten tussen de bedrijven en de publieke sector. Die vermenging wordt nog versterkt door een context waar openbare diensten evolueren naar meer "klantgerichte" procedures en handelswijzen. Wanneer er onaanvaardbare inmenging is, komt deze soms te laat aan het licht. Dit was bijvoorbeeld het geval voor de zaak van de Regie der Gebouwen waarover eind 2010 een uitspraak werd gedaan. Deze zaak handelt over corrupte relaties die tientallen personen uit de privé en publieke sector gedurende een decennium konden onderhouden vooraleer de gerechtelijke autoriteiten ingrepen. Wellicht zijn veel gevallen nooit gemeld en zijn andere verjaard.

Ten gevolge van een aangifte aan de Centrale Dienst ter Bestrijding van Corruptie van de Federale Gerechtelijke Politie, werden in 2006 huiszoekingen gevoerd bij de Regie der Gebouwen in Brussel. De zaak ging over ruil van commissies of werken ten gunste van de directeur-generaal vande Regie der Gebouwen. Deze zou op zijn beurt aannemers bevoordeeld hebben bij het behalen van contracten met de Regie der Gebouwen. De veronderstelde onregelmatigheden duurden tien jaar en betroffen belangrijke werven zoals het Justitiepaleis in Brussel, de Koninklijke Sterrenwacht van België, het Jubelparkmuseum en de gevangenissen van St-Gillis en Vorst. Het dossier is nog niet afgehandeld. Het parket van Brussel zal waarschijnlijk 71 personen naar de correctionele rechtbank verwijzen: 12 ambtenaren, 35 bedrijfsleiders en 24 ondernemingen. Sindsdien werden in 2009 14 andere dossiers in Vlaanderen geopend.




 

Rechterlijke uitspraken over corruptie zijn niet vlot toegankelijk, noch voor burgers, noch voor parketten of politiediensten. De onderzoeker die de jurisprudentie van de afgelopen jaren wil analyseren, moet zich wenden tot de vijf gerechtelijke arrondissementen (Luik, Bergen, Brussel, Antwerpen en Gent). Eén van de redenen is dat de zaken volgens de zwaarste inbreuk ingedeeld worden en dat corruptie vaak met andere inbreuken samengaat zonder zelf de belangrijkste inbreuk te zijn. Niettemin werkt het Expertisenetwerk inzake corruptie van het College van Procureurs-generaal voor deze situatie aan een oplossing om een synthese van de vonnissen aan de magistraten te kunnen aanbieden.

 

Het evaluatierapport over België dat de GRECO in haar derde evaluatiecyclus opgesteld heeft, bevat cijfermateriaal over corruptiemisdrijven dat de parketten verzameld hebben. Tussen 2000 en 2007 werden per jaar gemiddeld 160 gevallen van omkoping van openbare ambtenaren naar de parketten verwezen. Daarbij wordt niet aangegeven hoeveel hiervan met privé-bedrijven te maken hebben. Bovendien kan verondersteld worden dat heel wat gevallen niet gemeld worden. Dat laatste ligt o.m. aan het feit dat bedrijven het risico willen vermijden dat deze daden bekend zouden geraken het verborgen karakter van dit misdrijf dat erg verschilt van dat van "street crime" of de belangrijke middelen waarover sommige actoren beschikken. Wat private omkopingszaken betreft, zijn er in de periode 1993 tot 2006 maar vijf veroordelingen geweest, wat in schril contrast staat tot de 397 veroordelingen voor omkoping van openbare ambtenaren in dezelfde tijdspanne.

 

Datzelfde GRECO-rapport geeft informatie over de gerechtelijke gevolgen van zaken die aan de overheid ter kennis werden gebracht. Bijna de helft van de ingediende dossiers tussen begin 2000 en eind 2007 zijn geseponeerd, waaronder 40% door onvoldoende bewijslast.

 
Deze factor verklaart onder andere de groei van een markt van privé onderzoeksbedrijven en van forensische auditbedrijven. Toch is deze markt in België beperkt in vergelijking met sommige andere landen waar deze in de bedrijscultuur zijn ingeburgerd. 
Transparency International wijst er in haar "progress report" ook op dat men op Belgisch niveau weinig proactief is in de opvolging van het OESO-verdrag inzake corruptiebestrijding. Volgens TI werd er eind 2010 – i.e. meer dan 10 jaar na de invoering van het Verdrag – nog geen enkel gerechtelijke uitspraak gedaan in België, noch voor Belgische gevallen, noch voor deze doorverwezen door het Europees bureau voor fraudebestrijding OLAF. Oorspronkelijk werden 33 Belgische bedrijven aangeklaagd. In 2006 waren er nog 15 in onderzoek. Nu zijn er nog maar 3 die verantwoording moeten afleggen over vermoedens van ongepaste betalingen in het kader van het programma van de Verenigde Naties 'Oil for food' in Irak. Men verwijst hier naar het gebrek aan bewijzen. In Nederland werden daarentegen wel talrijke veroordelingen uitgesproken of 'settlements' bereikt. 

Het is moeilijk om deze gegevens te interpreteren. Daarbij moet ook opgemerkt worden dat onderzoek naar economische en financiële misdrijven tijdrovend is en veel financiële en menselijke middelen vergt. Sommigen benadrukken het tekort aan personeel in verschillende gespecialiseerde diensten. Dat kan een verklaring zijn voor de coördinatie- en communicatieproblemen en de procedurevertragingen. Dit zijn natuurlijk slechts veronderstellingen die moeten onderzocht worden in empirisch onderzoek.

 

Bedrijven kunnen een aantal preventiemaatregelen nemen ter bescherming tegen "externe inmenging" zoals o.m. de organisatie van risicoanalyses, maatregelen ter ondersteuning van ethisch leiderschap, het lanceren of versterken van ethische codes, het aanstellen van compliance officers, het organiseren van opleidingen in verband met integriteit en corruptie, het verspreiden van informatie over risico's, etc. Een groeiend aantal internationale ondernemingen die in België gevestigd zijn, hebben compliance systemen ontwikkeld die inderdaad bovenstaande maatregelen bevatten. Maar veel bedrijven lijken zich niet bewust te zijn van de risico's die ze lopen, totdat ze geconfronteerd worden met een gerechtelijke procedure die hun geloofwaardigheid aantast.

 

De intercommunale maatschappijen nemen een belangrijke plaats in het Belgisch economisch landschap in. Deze volledig openbare of gemengde structuren hebben een belangrijk aandeel in energievoorzieningsmarkten of op het vlak van economische ontwikkeling. De benoemingspraktijken en de dynamiek bij het stemmen roepen vaak vragen op en de transparantie van hun werking is verre van optimaal. Een empirisch onderzoek van De Witte en Moesen toont aan dat nogal wat intercommunales niet voldoen aan de basisregels van corporate governance. De auteurs observeren bijvoorbeeld bestuursraden bestaande uit 1 persoon of, het andere extreem, 160 personen. Geen van beide kunnen op een geloofwaardige manier operationeel zijn.

 

Daarnaast moet ook melding gemaakt worden van de aanwezigheid van politieke mandatarissen of voormalige politieke mandatarissen in de raad van bestuur (of in sommige gevallen het management) van een aantal grote Belgische bedrijven. Over het algemeen gaat het om voormalige overheidsbedrijven die nu volledig of gedeeltelijk geprivatiseerd zijn. De raden van bestuur van Dexia en van de Gemeentelijke Holding bestonden voornamelijk uit "politici". Hun (de facto of op rechtsgronden) aanwezigheid binnen de managementstructuren van deze grote bedrijven zorgt voor mogelijke risico's op vermenging tussen publieke en private belangen. Doordat men verschillende "loyaliteiten" heeft, stelt men zich bloot aan belangenconflicten. Wanneer deze niet gecontroleerd worden, bestaat het risico dat persoonlijke of andere belangen boven de uitoefening van de toevertrouwde bestuurdersfunctie gesteld worden.

 

De jaarrekeningen, de geconsolideerde jaarrekening en de sociale balans van een bedrijf berusten op verschillende wetteksten.

 

De jaarrekening moet "(…) een getrouw beeld geven van het vermogen van de financiële toestand en van de resultaten van de vennootschap". De Belgische handelsvennootschappen die de vorm hebben aangenomen van een nv, een Comm. VA, een bvba, een cvba, een esv, een eesv, een SE, een vof, een Comm. V of een cvoa zijn verplicht een jaarrekening neer te leggen bij de Balanscentrale van de Nationale Bank van België (NBB). Deze gaat over tot de wettelijk verplichte publicatie van de jaarrekening. Een onafhankelijke expert, een commissaris ingeschreven in het publiek register van het Instituut van de Bedrijfsrevisoren, is verantwoordelijk voor het certificeren van de jaarrekeningen van grote bedrijven en andere entiteiten die verplicht zijn een revisor aan te stellen, in het bijzonder uit de publieke sector. De bedrijfscommissaris is de wettelijke auditor van de rekeningen en handelt in het belang van alle partijen die een belang hebben bij de boekhoudkundige informatie. Hij wordt voorgedragen door het betrokken bestuurlijk orgaan en aangesteld voor een periode van 3 jaar door de algemene vergadering die ook zijn bezoldiging vastlegt. Hij brengt een verslag uit over de jaarrekeningen die door het bestuurlijk orgaan aan de algemene vergadering ter goedkeuring aangeboden worden. Sinds 2005 moeten beursgenoteerde bedrijven hun geconsolideerde jaarrekeningen opstellen volgens de IFRS-normen (International Financial Reporting Standards), terwijl niet-beursgenoteerde bedrijven niet verplicht zijn deze te gebruiken. De zeer kleine ondernemingen (ZKO) mogen een vereenvoudigde boekhouding houden.

 

Men stelt dus vast dat de regelgeving inzake de opstelling en de controle van de jaarrekeningen specifieke regels oplegt voor grote bedrijven, in het bijzonder de verplichte echtverklaring door een bedrijfsrevisor. Vandaag doen ongeveer 24.000 bedrijven een beroep op een commissaris (revisor), i.e. minder dan drie bedrijven op honderd.



De jaarrekeningen van de ondernemingen worden vaak opgesteld door een accountant en soms gecontroleerd door een commissaris-revisor die ingeschreven is bij het Instituut van de Bedrijfsrevisoren. Ze moeten binnen 30 dagen na goedkeuring door de Algemene Vergadering neergelegd worden. De neerlegging van de jaarrekeningen bij de NBB gebeurt via het internet (99%). De jaarrekeningen worden onderworpen aan verschillende rekenkundige en logische controles. De lijst van controles is gepubliceerd in het Belgisch Staatsblad.

 

Eén bedrijf op negen heeft einde 2010 haar jaarrekening niet ingediend, volgens de gegevens meegedeeld door de minister van Financiën. Het gaat onder andere om bedrijven die aan de rand van het faillissement staan, die hun activiteiten hebben stopgezet. In één derde van de gevallen gaat het om slapende bedrijven. Deze slapende bedrijven lijken in vrijwel alle grote fraudezaken voor te komen. Het is zo dat men in België betaalt voor een laattijdige neerlegging van de jaarrekening – de boete kan oplopen tot 1.200 euro – maar dat er geen administratieve sanctie is voor bedrijven die ze niet neerleggen.

 

Verschillende databases zijn beschikbaar op het internet en bieden gratis informatie over Belgische ondernemingen. De Kruispuntbank van Ondernemingen – opgericht door de FOD Economie - plaatst de identificatiegegevens van ondernemingen online. Het Belgisch Staatsblad beschikt eveneens over een database, die dagelijks wordt bijgewerkt. Deze bevat teksten van de aktes die sinds 1983 door ondernemingen en sinds 1 juli 2003 door verenigingen en stichtingen werden gepubliceerd. Ten slotte biedt de Nationale Bank van België sinds 1 januari 2005 de mogelijkheid om de jaarrekeningen die rechtspersonen bij de NBB hebben neergelegd, online te raadplegen. Men kan via de Balanscentrale tot 1992 teruggaan voor beperkte informatie betreffende rechtspersonen. Toch is de boekhoudkundige informatie die op die manier beschikbaar is niet toereikend om de financiële situatie van bedrijven in risicosectoren, zoals diamantenbedrijven of grote sportclubs, tijdig te evalueren. Hier kan onder andere verwezen worden naar de zaak rondde vervalsing door de zogenaamde "gokchinees" ZheyunYe.

 

Er treden ook problemen op bij de identificatie van de aandeelhouders, die variëren naargelang de juridische vorm en de bedrijfsstructuur (kruisparticipaties, holdings…). Bovendien is het niet gemakkelijk om de banden tussen bedrijven aan te geven, die onder meer via hun beheerders ontstaan.

 

Wat de transparantie over de anti-corruptie maatregelen van bedrijven betreft, kent het rapport "Transparency in Reporting on Anti-Corruption (TRAC)" dat door Transparency International (TI) in 2009 werd opgesteld, een lage score aan België toe. Dit gebeurde op basis van de evaluatie van de 10 Belgische beursgenoteerde bedrijven. De studie onderzoekt de mate waarin en de manier waarop bedrijven publiekelijk communiceren over strategieën, beleid en managementsystemen die ze toepassen voor corruptiebestrijding (website, jaarverslagen). Op basis van deze steekproef bij 10 bedrijven komt België, volgens TI, terecht op een 14de plaats op een lijst van 17 geëvalueerde landen. De geëvalueerde Belgische beursgenoteerde bedrijven zouden in vergelijking met hun buitenlandse collega's dus weinig transparant zijn met betrekking tot hun anti-corruptiepraktijken.

 


 

Het Wetboek van Vennootschappen1451 bevat bepalingen over de organen, het kapitaal, en de procedures van conflictoplossing binnen bedrijven.

 

Wetten betreffende 'corporate governance'

 

In januari 2004 werd de Commissie Corporate Governance opgericht op initiatief van de Commissie voor het Bank-, Financie- en assurantiewezen (CBFA), het Verbond van Belgische Ondernemingen (VBO) en Euronext Brussel. Deze had als opdracht een unieke referentiecode voor de Belgische genoteerde bedrijven uit te werken. Deze Code is van toepassing op beursgenoteerde bedrijven. In de versie van 2009 worden 9 principes uitgewerkt: een duidelijke governancestructuur en de publicatie hiervan, de verduidelijking van de rol van de raad van bestuur, goede procedures voor benoemingen en beoordelingen, de beschrijving van de rol van het uitvoerend management, de vergoeding van de bestuurders en de leden van het uitvoerend management en een constructieve dialoog met de aandeelhouders. De naleving van de Code berust op het "comply or explain" mechanisme. Dit houdt in dat het bedrijf zich ofwel aan de bepalingen van de Code onderwerpt, ofwel onderbouwde redenen aangeeft voor het niet naleven.

 

De wet van 17 december 2008 verplicht beursgenoteerde en financiële bedrijven ertoe een auditcomité te installeren. Het auditcomité bestaat uit onafhankelijke bestuurders van het bestuursorgaan die voldoen aan de eisen van deskundigheid en onafhankelijkheid. Het comité is belast met de monitoring van het financiële verslaggevingsproces, van de doeltreffendheid van de systemen voor externe controle en interne audit en van de wettelijke controle van de jaarrekening en de geconsolideerde jaarrekening. Het auditcomité is ook verantwoordelijk voor de beoordeling en de monitoring van de onafhankelijkheid van de wettelijk erkende commissaris of het auditkantoor.

 

De wet van 6 april 20101 verplicht beursgenoteerde bedrijven om een "corporate governance verklaring" in hun beheersverslag op te nemen, evenals een remuneratieverslag. Hierin worden de vergoedingsprincipes van de bestuurders, de leden van de raad van bestuur en andere bestuurders vastgelegd. Daarnaast breidt de wet de rol van de commissaris die belast is met het nazicht van de jaarrekeningen uit tot het onderzoek van de gepubliceerde informatie over corporate governance (interne controle, risicobeheer, waarheidsgetrouwe informatieverspreiding). Deze wet integreert de bepalingen van de Belgische Corporate Governance Code 2009 waaraan bijgevolg geen afbreuk meer gedaan kan worden.

 

Naast de Belgische Corporate Governance Code werd in 2009 op initiatief van UCM en UNIZO een andere Code voor niet-beursgenoteerde bedrijven opgesteld. De Code Buysse II is niet opgenomen in een wettekst en niet bindend. Deze Code formuleert een reeks aanbevelingen over de evenwichtige en onafhankelijke samenstelling van de raad van bestuur, de onafhankelijkheid tussen de functie van voorzitter van de raad van bestuur en die van algemeen directeur en over het belang van externe bestuurders, comités en adviesraden. Risicobeheer door het management en de noodzaak om een bekwame senior manager te hebben, worden eveneens aanbevolen. Ook worden specifieke aanbevelingen voor familiebedrijven geformuleerd.

 

Het wettelijk kader voor corporate governance is buiten de bepalingen die specifiek zijn voor de banken- en de financiële sector, enkel bindend voor beursgenoteerde ondernemingen, die maar een klein deel van de Belgische economie vertegenwoordigen. Euronext Brussel bestaat uit 164 ondernemingen op een totaal van meer dan één miljoen bedrijven en Belgische vzw's. De meeste ondernemingen vallen onder de Code Buysse II die niet bindend is en moeten zich houden aan veel minder veeleisende beheersregels.

 

De controleorganen van de financiële sector

 

Naar aanleiding van de financiële crisis heeft de wetgever net als in andere Europese landen ervoor geopteerd om van een geïntegreerd toezichtmodel van de financiële sector naar een bipolair model over te gaan, het zogenaamde "Twin Peaks"-model. Sinds april 2011 is de Nationale Bank van België verantwoordelijk voor de handhaving van de macro- en micro- economische stabiliteit van het financieel stelsel. De Bank ziet zodoende toe op het verzekeren van de financiële soliditeit van de financiële instellingen, dankzij vereisten inzake solvabiliteit, liquiditeit en rendabiliteit. De Autoriteit voor Financiële Diensten en Markten (AFDM) ziet toe op de goede werking, de transparantie en de integriteit van de financiële markten, alsook op het onrechtmatig aanbod van financiële producten en diensten. De AFDM houdt ook toezicht op de naleving van de gedragsregels van toepassing op de financiële tussenpersonen, teneinde een correcte behandeling van de cliënten te waarborgen.
 

De grotere bedrijven, die vaak deel uitmaken van multinationals (bijvoorbeeld Janssen Pharmaceutica en Johnson & Johnson), en in het bijzonder de Amerikaanse, beschikken over diensten voor compliance, antifraude regels en bescherming van klokkenluiders (whistleblowing). Deze bedrijven hebben meestal afgestemde controlesystemen om zich te beschermen tegen de sancties die voortvloeien uit de Amerikaanse wet – de FCPA (Foreign Corrupt Practices Act van 1977) – en uit de UK Bribery Act, van kracht sinds 1 juli 2011.

 

In België is er een wet tegen actieve en passieve corruptie maar, in tegenstelling tot de Verenigde Staten en het Verenigd Koninkrijk, is er geen commissie voor het toezicht van de wetsnaleving.

 

Dhr Frank Hallez, compliance officer bij Siemens, merkt op dat er verschillende attitudes zijn onder de grote bedrijven die exporteren of investeren in landen waar ze systematisch geconfronteerd worden met corruptie. Zo denken sommigen dat corruptie onvermijdelijk is, terwijl anderen een nultolerantie verkiezen die gebaseerd is op solide anti-corruptiemaatregelen. Tussen deze twee categorieën bevinden zich de bedrijven die bepaalde inspanningen doen.

 

In de bedrijven die de nultolerantie toepassen, hebben de bestuurders een duidelijke houding en vaak een persoonlijke betrokkenheid ten gunste van een 'clean business' (men spreekt in dit verband over "tone at the top"). Bedrijven die ooit vervolgd werden voor corruptie zijn vaak meer proactief om anti-corruptiemaatregelen in te voeren. Ook bedrijven die actief zijn in gevoelige sectoren ontwikkelen soms voorbeeldige anti- corruptiesystemen.

 

In de kleine en middelgrote ondernemingen, die de meerderheid van de Belgische ondernemingen vertegenwoordigen, lijkt men over het algemeen minder bereid te zijn om maatregelen te nemen om integriteit te bevorderen en om corruptie te bestrijden. Het argument dat deze KMO's dergelijke maatregelen niet nodig hebben omdat ze niet in contact komen met internationale milieus waar steekpenningen gebruikelijk zijn, is minder en minder overtuigend. De Belgische KMO's importeren uit en exporteren naar risicolanden en zouden sneller dan verwacht met deze problemen in aanraking kunnen komen. Het gebrek aan informatie en opleiding kan kleine bedrijven onverwacht in moeilijkheden brengen.

 

Bedrijven die in België regels voor 'corporate governance' wensen in te voeren en een 'compliance officer' willen aanstellen, worden geconfronteerd met het gebrek aan opleidingen en het gebrek aan een gepast wettelijk kader. De 'compliance officers' in België, met uitzondering van deze uit de banken- en financiële sector, zijn pioniers die hun functie moeten uitbouwen en hun beroep moeten organiseren. Een vereniging van 'compliance officers' waar best practices vlot kunnen uitgewisseld worden lijkt in dit verband wenselijk.

 

De CBFA (nu de AFDM) evalueerde in een studie de naleving van de bepalingen in de Belgische Corporate Governance Code 2009, op basis van een analyse van de financiële jaarverslagen 2009-2010 van 122 bedrijven. Bijna alle ondernemingen verklaren dat ze de Corporate Governance Code toepassen en dat ze het principe voor de vergoeding van de niet-uitvoerende bestuurders naleven. De bepalingen betreffende de interne controle en het risicobeheer, de evaluatie en uitwerking van het remuneratiebeleid en de informatie over de acties zouden echter weinig worden gerespecteerd. In haar conclusies geeft de CBFA een reeks aanbevelingen.

 

De hervorming die werd ingevoerd door de wet van 6 april 2010 en die de beursgenoteerde bedrijven verplicht om een verklaring van corporate governance en een remuneratierapport op te stellen, is te recent om er de effecten van vast te stellen. De Commissie Corporate Governance heeft in januari 2011 richtlijnen inzake interne controle en risicobeheer gepubliceerd om bedrijven te helpen de wettelijke verplichtingen toe te passen.


 

De wet van 10 februari 1999 betreffende de bestraffing van corruptie werd ingevoerd onder druk van enkele belangrijke schandalen, zoals de zaak Agusta-Dassault en internationale verplichtingen op grond van de OESO-Conventie. Deze wet ging voornamelijk over passieve corruptie, corruptie van buitenlandse en internationale ambtenaren en private corruptie. De wet werd, o.m. onder druk van de OESO, herzien in 2007.

 

Buiten deze wet met betrekking tot corruptiebestrijding bestaan er geen wettelijke of reglementaire bepalingen, zoals die van de Bribery Act in het Verenigd Koninkrijk, om bedrijven aan te zetten om preventiemaatregelen voor corruptiebestrijding toe te passen. Wat 'corporate governance' betreft, is de enige Code met kracht van wet de Belgische Corporate Governance Code 2009. Deze is echter enkel van toepassing op beursgenoteerde bedrijven. Bedrijven zijn niet wettelijk verplicht om een klokkeluidersysteem in te voeren ter bescherming van diegene die integriteitschendingen willen melden. Een dergelijk systeem lijkt niettemin belangrijk in de strijd tegen integriteitsschendingen.

 

De accountants, die de natuurlijke raadgevers zijn van de bedrijven, en de revisoren, die als hoofdtaak de wettelijke controle hebben, zijn goed geplaatst om illegale activiteiten vast te stellen. Toch mogen ze door hun beroepsgeheim en de verplichting om terughoudendheid aan de dag te leggen niet uit eigen beweging aan het parket onthullen wat ze tijdens hun taakuitoefening ontdekken vanuit de gedachte dat dit de efficiëntie van hun controle zou verminderen. Het doel van het wettelijk nazicht van de jaarrekeningen is een getrouw beeld weer te geven van het patrimonium van de onderneming. De revisor heeft de wettelijke verplichting om inbreuken op de rechten van de bedrijven, de statuten of de anti- witwaswetgeving te onthullen. De opsporing van inbreuken op het Strafwetboek gepleegd door het bedrijf is geen doelstelling van de controle. De zwijgplicht verbiedt zelfs om dergelijke daden aan te geven aan de gerechtelijke autoriteiten op straffe van strafrechtelijke sancties. De auditstandaarden leggen echter wel duidelijke eisen op wanneer er een vermoeden is van fouten of fraude. Deze moeten, binnen de modaliteiten bepaald door de standaarden, leiden tot een publieke communicatie via het auditrapport dat gericht is aan de algemene vergadering en tegelijk met de jaarrekeningen gepubliceerd wordt.

"Alle vertegenwoordigers van het beroep van expert-boekhouders en van erkende boekhouders en fiscalisten bevestigden aan het onderzoeksteam dat ze in het uitoefenen van hun opdracht stortingen van smeergeld ontdekt hebben. Toch wijzen ze allen op het risico van éénzijdige contractbreuk met de onderneming waarvoor ze hun opdracht uitoefenen indien ze zouden beslissen om uit eigen beweging dergelijke fraude aan de procureur bekend te maken."

Wet van 11 januari 1993, BS 9 februari 1993. Als een bedrijfsrevisor op basis van de jaarrekeningen een vermoeden van witwashandeling heeft, is deze verplicht om de Cel voor Financiële Informatieverwerking (CFI) hierover in te lichten. Deze cel vormt de schakel tussen de beroepen beoogd door de wet van 11 januari 1993 en het gerechtelijk apparaat en het politiestelsel. De CFI gaat hiervoor over tot een onderzoek van het dossier door de beschikbare gegevens onderling te vergelijken. Bij ernstige aanwijzingen van witwassing van kapitaal draagt de cel het dossier over aan het bevoegd parket, die tot strafrechtelijke vervolging overgaat. 
 

Toch is er geen garantie dat indien er corruptiedaden verdoken zijn in overtredingen van de bepalingen van het vennootschapsrecht (en daardoor ook van het boekhoudrecht) – en ze in dat opzicht onder de vermeldingseis opgenomen in de artikelen 140 en 144, 6°, WV zouden vallen – de aangifte van de verduistering aan de bedrijfsaandeelhouders systematisch zal gebeuren.

 

Een revisor moet enkel de inbreuken voorleggen aan de algemene vergadering als de raad van bestuur, als eerste op de hoogte gebracht, de vastgestelde inbreuken niet op een gepaste manier heeft kunnen oplossen (art. 140, § 2, C.S.), of wanneer deze bekendmaking geen inbreuk doet op het bedrijf (art. 144, 6°, C.S.). Deze twee condities, die ingebed zijn in de opgelegde standaarden voor revisoren, bepalen de gevallen waarin een aandeelhouder op de hoogte zal gebracht worden van corrupte praktijken binnen het bedrijf en dus van een aanklacht of klacht van deze tegen de bestuursorganen van het bedrijf.

 

De benoeming van een of meerdere 'compliance officers' is alleen verplicht voor beleggingsondernemingen, beheervennootschappen van instellingen voor collectieve belegging, kredietbedrijven, verzekeringsbedrijven volgens de Belgische wetgeving en hun dochterbedrijven, die in België gevestigd zijn. Deze 'compliance officers' moeten goedgekeurd worden door de AFDM en streven naar de naleving van integriteit bij financiële of commerciële transacties. 
 

Men stelt vast dat er in België geen regelgeving is voor lobby-activiteiten die een directe impact kunnen hebben op de ethiek in het bedrijfsleven.

 

Samengevat kan men stellen dat er mechanismen zijn ingevoerd om de integriteit in de bedrijfswereld te stimuleren, maar dat dit globaal gezien enkel het geval is bij multinationals en een aantal grote bedrijven en niet geldt voor de talloze kleine en middelgrote Belgische ondernemingen. Daarnaast verkleint het gebrek aan wettelijke bescherming van de klokkenluiders op privé- en publiek vlak de doeltreffendheid van de bestaande mechanismen. 
 
Het verslag over België inzake de uitwerking van het OESO-verdrag ter bestrijding van corruptie dat in 2006 werd gepubliceerd, benadrukt tevens dat een werknemer die in zijn bedrijf overtredingen vaststelt in principe één van de bestaande bevoegde instanties kan verwittigen: de arbeidsinspectie of het parket (p.24). Het verslag beklemtoont echter dat de 'klokkenluider' nauwelijks beschermd wordt door de wet, dat hij overigens onderworpen is aan de zwijgplicht en dat hij over gestaafde documentatie moet beschikken alvorens tot vervolging over te kunnen gaan. Al deze factoren kunnen de werknemer ontmoedigen om een melding te doen. Het verslag vermeldt dat sommige Belgische ondernemingen – volgens de Amerikaanse wet – in hun gedragscode bepalingen hebben toegevoegd Ondanks de afwezigheid van reglementaire verplichtingen hebben sommige bedrijven wel anti-corruptiemaatregelen genomen en hebben ze in hun gedragscode bepalingen opgenomen om werknemers die fraudegevallen aangeven te beschermen. Men heeft handvesten over integriteit of ethiek opgesteld, die in sommige gevallen worden ondertekend door de kaderleden van het bedrijf. Ook worden online opleidingen georganiseerd om het voltallige personeel hierover te sensibiliseren. Volgens onze gesprekspartners werden die aangifte van fraude door de werknemers aanmoedigt. 



De OESO wijst op de ontoereikendheid van de maatregelen die België genomen heeft om bedrijven te sensibiliseren voor het corruptierisico met betrekking tot buitenlandse ambtenaren. De privésector zou niet genoeg steun krijgen voor de uitwerking van mechanismen om dit risico te voorkomen. Het recente rapport van Transparency International over de uitvoering van het OESO-verdrag inzake de bestrijding van de corruptie van buitenlandse ambtenaren bij internationale commerciële transacties suggereert dat de repressieve maatregelen in België ontoereikend zijn. Het rapport haalt eveneens aan dat er in België op 12 jaar tijd geen enkele veroordeling was voor corruptie van buitenlandse ambtenaren. België moet nochtans toezien op de naleving van de OESO-richtlijnen voor multinationals.

 

In de Belgische federale overheid bestaat er een nationaal contactpunt van de OESO dat de taak heeft om gemelde inbreuken op deze OESO-richtlijnen te behandelen. De beschikbare gegevens suggereren dat dit weinig benaderd wordt.

 



Het laatste jaarverslag (2008) dat het NIP over deze richtlijnen publiceerde biedt geen informatie over het aantal ontvangen klachten. Het vermeldt echter wel dat het NIP dat jaar in minstens twee gevallen gereageerd heeft. Het ging om het niet naleven van de Richtlijnen (onder andere inzake de bestrijding van corruptie) door multinationals in het domein van generische geneesmiddelen en in het kader van illegale exploitatie van natuurlijke rijkdommen in de Democratische Republiek Congo. In het eerste geval heeft het NIP een reflectiegroep over de praktijken in de sector opgericht. In het tweede geval stelde het NIP zich tevreden met na te gaan welke interne codes door de in Congo actieve Belgische multinationals werden ingevoerd en of deze naar de OESO-richtlijnen verwijzen. Op de webpagina van van het NIP vindt men - naast de jaarverslagen - slechts acht gevallen (tussen 2005 en 2010), telkens met het standpunt van het NIP.



 

Corruptie lijkt vooral een bezorgdheid te zijn van multinationals en een aantal grote exportbedrijven. Zij lijken zich over het algemeen bewust van de commerciële risico's, de reputatierisico's en strafrechtelijke risico's die deze met zich meebrengt. De integriteits- en compliance problemen worden echter wel vaak geheimgehouden. De corruptieproblemen worden intern opgelost en bij voorkeur niet openbaar gemaakt om het imago te beschermen en om de concurrentiepositie niet in gevaar te brengen. Diezelfde attitude zorgt er ook voor dat men vaak een onderzoek door een private auditor of andere expert verkiest boven een onderzoek door de gerechtelijke instanties. Dhr. Vincke signaleert een zekere mate van wantrouwen bij bedrijven ten opzichte van de overheid. Ze lijken te vrezen dat er verplichtingen tot stand zullen komen die hoge kosten inhouden, zoals dit in het verleden al in andere vergelijkbare domeinen het geval was.

 

Het is opvallend dat de ontwikkeling van anti-corruptieprogramma's zwakker blijft in vergelijking met de programma's die ingevoerd zijn voor andere vormen van delinquentie. Men kan in dit verband wijzen naar de verplichtingen die opgelegd zijn door de wet van 11 januari 1993 tot voorkoming van het gebruik van het financiële stelsel voor het witwassen van geld. Deze wet legt preventiemaatregelen op, die als inspiratiebron kunnen dienen voor de anti-corruptiewetgeving.

 

Wat de beroepsverenigingen betreft, lijkt integriteitsbevordering niet tot hun prioriteiten te behoren. Hun leden lijken daar ook niet echt naar te vragen. De beroepsverenigingen die dienst doen als bemiddelaar tussen bedrijven en overheid hebben eerder taken met betrekking tot het arbeidsrecht, belastingrecht of milieurecht. De bedrijven en hun verenigingen zijn over het algemeen dus niet proactief en zetten de overheid niet onder druk om hierover maatregelen te nemen.

 

Het internationale bedrijvennetwerk UNGlobal Compact dat corruptiebestrijding expliciet opneemt als één van de tien gedragsregels voor bedrijven is eveneens actief in België.


Slechts weinig Belgische bedrijven zijn echter lid van de UN Global Compact. Een blik op de website toont dat 31 Belgische bedrijven zijn ingeschreven. Twintig van hen worden beschouwd als actief en 10 als "non communicating".



 

Er zijn in België verschillende verenigingen die zich richten op het bevorderen van goed bestuur en sociale verantwoordelijkheid binnen de bedrijven en waarvan de leden vooral komen uit de bedrijfswereld, zoals Guberna of Business and Society Belgium. Er zijn ook Belgische afdelingen van internationale organisaties zoals het European Business Ethics Network (EBEN). Transparency International Belgium, een organisatie in het maatschappelijk middenveld, richt zich op de bevordering van ethiek en corruptiebestrijding binnen o.m. de bedrijven. Daarnaast bundelen organisaties als KAURI bedrijven en NGO's rond het thema van verantwoordelijkheid. Er zijn ook initiatieven die ontstaan zijn uit sectorfederaties, zoals Febelfin (de federatie van financiële instellingen) die kringgesprekken organiseert met NGO's.

 

De steun van de privésector aan het maatschappelijk middenveld voor corruptiebestrijding blijft uiteindelijk relatief beperkt. Slechts een beperkt aantal Belgische bedrijven is lid van een organisatie die streeft naar goed bestuur.

 
Conclusie

 

Dit rapport toonde aan dat de jongste jaren op heel wat terreinen inspanningen zijn gedaan inzake anticorruptie- en integriteitsbeleid, zodat België een heel eind geëvolueerd is in vergelijking met de grote schandalen uit de jaren '90. Toch werden ook nog enkele belangrijke beperkingen en risico's gesignaleerd. Deze kunnen georganiseerd worden in vier categorieën: missende functies, onvoldoende uitgewerkte functies, beperkte coördinatie en beperkte implementatie.

 

Doorheen de bespreking van de verschillende pijlers werden verschillende functies genoemd die niet of nauwelijks worden ingevuld. We geven drie opvallende voorbeelden. Ten eerste bestaat er op dit moment geen administratieve onderzoeksbevoegdheid op federaal niveau. Ten tweede is er, ondanks herhaalde pogingen, nog steeds geen klokkenluidersregeling in de federale overheid. Tot slot lijken de overheid in het algemeen en de actoren die verantwoordelijkheid dragen inzake corruptiebestrijding in het bijzonder nauwelijks inspanningen te doen om burgers voor te lichten over corruptie of hen op andere manieren te betrekken bij corruptiebestrijding.

 

Voor enkele andere functies heeft men wel in beleidsinstrumenten voorzien, maar slechts in heel beperkte mate. We vermelden twee voorbeelden.

 

Het eerste voorbeeld betreft twee concrete wettelijke instrumenten. In België moeten sinds enkele jaren de meeste mandatarissen en topambtenaren hun mandaten publiek bekendmaken en een vermogensaangifte indienen. In het rapport werd op enkele beperkingen van deze instrumenten gewezen. Zo zijn de voorwaarden waaronder de vermogensaangifte kan geconsulteerd worden bijzonder beperkend (enkel een onderzoeksrechter in heel specifieke omstandigheden) en ontbreken bepaalde belangrijke bronnen van informatie (bv. schulden). Men stelt zich ook vragen bij de mate waarin een correcte mandatenlijst daadwerkelijk kan afgedwongen worden.

 

Het tweede voorbeeld betreft de bredere problematiek van belangenconflicten, het aanvaarden van geschenken en voordelen, etc. Hoewel er inspanningen gebeuren (o.m. door het Bureau voor Ambtelijke Ethiek en Deontologie) om het beleid rond deze problematiek te versterken, blijft het bewustzijn ervan in heel wat sectoren, zowel binnen de overheid als erbuiten, nog heel beperkt. Mogelijk heeft dat te maken met tradities van cliëntelisme en politiek dienstbetoon die uitgebreid werden besproken in het rapport. Net daarom lijken bijkomende inspanningen, vooral inzake sensibilisering, belangrijk. Het feit dat er indicaties zijn die zouden wijzen op een afname van die traditionele vormen van cliëntelisme geeft in dit verband hoop, maar is onvoldoende om gerust te stellen.

 

Een derde, heel courant, probleem betreft de situatie waarbij er formeel wel in instrumenten voorzien is, maar waarbij deze in de praktijk niet of onvoldoende geïmplementeerd zijn. Een in dit rapport vaak terugkerend voorbeeld daarvan zijn de tuchtprocedures, zowel in de administratie, in de politie als in de magistratuur. Daar waar die formeel goed zijn uitgewerkt, blijkt de toepassing ervan in de praktijk om allerlei redenen vaak moeilijk te zijn.

 

Het vierde probleem betreft het gebrek aan globale coördinatie en visie. De bestaande actoren (o.m. het Bureau voor Ambtelijke Ethiek en Deontologie, de Centrale Dienst voor de Bestrijding van de Corruptie, het Rekenhof, tuchtoverheden, organisaties uit het middenveld en de bedrijfswereld, etc.) doen ernstige inspanningen elk op hun eigen terrein, maar er is nog steeds geen sprake van een echt geïntegreerd en breed gedragen integriteitsbeleid (of anti-corruptiebeleid) met een duidelijke visie.

 

Ondanks de vele initiatieven, blijft er dus nog heel wat werk aan de winkel. Het is de hoop van de auteurs van dit rapport dat ze daartoe een bijdrage hebben kunnen leveren. Verder onderzoek dat de pijlers grondiger uitdiept zou in dat verband bijzonder aangewezen zijn. Ook diepgaander wetenschappelijk onderzoek dat de prevalentie van corruptie en de antecedenten ervan beschrijft en analyseert blijft zinvol, ook in Belgische context. 

Lijst van afkortingen

 

ABEJ: Association Belge des Editeurs de Journaux ABVV: Algemeen Belgisch Vakverbond

ACCPUF: Association des Cours Constitutionnelles ayant en Partage l'Usage du Français ACFO: Auditcomité van de Federale Overheid

ACLVB: Algemene Centrale der Liberale Vakbonden van België AFDM: Autoriteit voor Financiële Diensten en Markten

AG: Advocaat-Generaal

 

AGJPB: Association Générale des Journalistes Professionnels de Belgique AJP: Association des Journalistes Professionnels

asbl: Association Sans But Lucratif AR: Annual Report

AUVIBEL: Burgerlijke Coöperatieve Vennootschap met Beperkte Aansprakelijkheid
AVVB: Algemene Vereniging van beroepsjournalisten in België

bvba: besloten venootschap met beperkte aansprakelijkheid BNB: Banque Nationale de Belgique

BRF: Belgischer Rundfunk

 

BRIC: Verwijzing naar de landen Brazilië, Rusland, India en China B.S.: Belgisch Staatsblad

BTW: Belasting Toegevoegde Waarde

 

CAAF: Comité d'Audit de l'Administration Fédérale CAC: Collège d'Autorisation et de Contrôle

CBFA: Commission Bancaire, Financière et des Assurances CDBC: Centrale Dienst voor de Bestrijding van Corruptie CDH: Centre Démocrate Humaniste

CDJ: Conseil de Déontologie Journalistique Cd&V: Christendemocratisch & Vlaams

CEDH: Cour Européenne des Droits de l'Homme cf.: confer

CFI: Cel voor Financiële Informatieverwerking

 

CGKR: Centrum voor Gelijkheid van Kansen en Racismebestrijding CGSLB: Centrale Générale des Syndicats Libéraux de Belgique Comité P: Vast Comité van Toezicht op de Politiediensten Comm.V: Gewone commanditaire vennootschap

Comm.VA: Commanditaire vennootschap op aandelen COSO: Committee of Sponsoring Organisations

CRISP: Centre de Recherche et d'Information Socio-Politique CRSP: Center for Research in Security Prices

CSA: Conseil Supérieur de l'Audiovisuel

CSC: Confédération des Syndicats Chrétiens CSO: Civil Society Organisation

CTIF: Cellule de Traitement des Informations Financières

cvba: Coöperatieve vennootschap met beperkte aansprakelijkheid cvoa: Coöperatieve vennootschap met onbeperkte aansprakelijkheid DG: Directorate-General - Directoraat Generaal

DJF: Directie van de bestrijding van de economische en financiële criminaliteit DNA: Desoxyribonucleïnezuur

DOEB: Duurzame Ontwikkelingseffectbeoordeling Dr.: Doctor

EBEN: European Business Ethics Network ECOFIN: Economic and Financial Affairs Council

ECOLO: Parti écologiste en Belgique francophone et germanophone ed.: editor - éditeur

esv: Economisch samenwerkingsverband

eesv: Europees economisch samenwerkingsverband

EHRM - ECHR: Europees Hof voor de Rechten van de Mens – European Court for Human Rights EU: European Union

EVRM: Europees Verdrag van de Rechten van de Mens FAQ: Frequently Asked Questions

FCPA: Foreign Corrupt Practices Act

FEB: Fédération des Entreprises de Belgique 

FEBELFIN: Federatie van Belgische Financiële Instellingen FEBELMA: Federatie van de Belgische Magazines

FGTB: Fédération Générale du Travail de Belgique fm: frequentiemodulatie / modulation de fréquence FN: Front National

FOD: Federale Overheidsdienst

FOD B&B: Federale Overheidsdienst Budget en Beheerscontrole FOD P&O: Federale Overheidsdienst Personeel & Organisatie FSMA: Autorité des Services et Marchés Financiers

Ger. W.: Gerechtelijk Wetboek GDF Suez:

GEIE: Groupement Européen d'Intérêt Economique GEM: Global Entrepeneurship Monitor

GIE: Groupement d'Intérêt Economique

GRECO: Group of States against Corruption – Groupe d'Etats contre la Corruption G.W.: Belgische Grondwet

HTVA: Hors Taxe sur la Valeur Ajoutée HR: Human Resources

HRJ: Hoge Raad voor de Justitie i.a.: in absentia

IAVA: Interne Audit van de Vlaamse Administratie ibid.: ibidem

IBPT: Institut Belge des services Postaux et des Télécommunications IBR: Instituut der Bedrijfsrevisoren

ICC: International Chamber of Commerce

 

ICT: Informatie- en Communicatietechnologie – Information and Communication Technology i.e.: id est

IFRS: International Financial Reporting Standards IGO: Instituut voor de Gerechtelijke Opleiding IPM: Information et Production Multimedia

IPSOS Belgium:

 

IRE: Institut des Réviseurs d'Entreprises IT-audit: Informatietechnologie-audit

ivzw: internationale vereniging zonder winstoogmerk JEP: Jury voor Ethische Praktijken inzake Reclame JOP: Jeugdonderzoeksplatform

K.B.: Koninklijk Besluit

 

KBS: Koning Boudewijnstichting

 

KMO: kleine en middelgrote ondernemingen KU Leuven: Katholieke Universiteit Leuven LDD: Libertair, Direct, Democratisch

M.B.: Ministerieel Besluit m.b.t.: met betrekking tot

MIRA: Milieurapport Vlaanderen MP: minister -president

MR: Mouvement Réformateur n.a.v.: naar aanleiding van NBB: Nationale Bank van België

ngo: niet-gouvernementele organisatie - non-governmental organization nl.: namelijk

nv: naamloze vennootschap NIS: National Integrity System NRJ: Nouvelle Radio Jeunesse

NMBS: Nationale Maatschappij der Belgische Spoorwegen – Belgian National Railways N-VA: Nieuw-Vlaamse Alliantie

NVP: Nationaal Veiligheidsplan o.a.: onder andere

OCMW: Openbare Centra voor Maatschappelijk Welzijn

OCRC: Office Central pour la Répression de la Corruption ODIHR: Office for Democratic Institutions and Human Rights

OECD/ OCDE/ OESO: Organisation for Economic Co-operation and Development – Organisation de Coopération et de Développement Economiques – Organisatie voor Economische Samenwerking en Ontwikkeling

 

OLAF: Office Européen de la Lutte Antifraude – European Anti-Fraud Office o.m.: onder meer

op. cit.: opere citate

 

Open Vld: Open Vlaamse liberalen en democraten

 

OSCE: Organization for Security and Co-Operation in Europe OVSE: Organisatie voor Veiligheid en Samenwerking in Europa PDC: Professional Development Center

P.M.E.: Petites et Moyennes Entreprises PNS: Plan National de Sécurité

POD: programmatorische overheidsdienst

 

Politiezone HaZoDi: Politiezone Hasselt-Zonhoven-Diepenbeek POOL: Permanent Overleg Ombudslieden

PP: Personenpartij - Parti Populaire

 

Privacycommissie: Commissie voor de Bescherming van de Persoonlijke Levenssfeer Prof.: Professor

PS: Parti Socialiste

 

RIA: Reguleringsimpactanalyse

 

RTBF: Radio Télévision Belge Francophone RTL: Radio Télévision Luxembourg

RVDJ: Raad Van De Journalistiek RvS: Raad van State

SA: Société Anonyme

 

SABAM: Société Belge des Auteurs, Compositeurs et Editeurs- Belgische Vereniging van Auteurs, Componisten en Uitgevers

 

SABCA: Société Anonyme Belge de Constructions Aéronautiques SAI: Supreme Audit Institution

SCA: Société en Commandite par Actions

 

SCRI: Société Coopérative à Responsabilité Illimitée SCRL: Société Coopérative à Responsabilité Limitée SCS: Société en Commandite Simple

SE: Société Européenne de droit Belge

 

Selor: Selectiebureau van de federale overheid – Bureau de sélection de l'administration fédérale SNC: Société en Nom Collectif

SNCB: Société National des Chemins de fer Belges – Belgian National Railways SP-A: Socialistische Partij Anders

SPF: Service Public Fédéral

SPRL: Société Privée à Responsabilité Limitée STE: Special Test Equipment

Sv: Wetboek van Strafvordering Sw: Strafwetboek

SWEP: Société Wallonne de l'Evaluation et de la Prospective TF1: Télévision Française 1

TI: Transparancy International

 

TI-B: Transparancy International Belgium TIC: The Independence Company

t.o.v.: ten opzichte van

 

TPE: Très Petites Entreprises

 

TRAC: Transparency in Reporting on Anti-Corruption TVA: Taxe sur la Valeur Ajoutée

TVAC: Taxe sur la Valeur Ajoutée est Comprise dans le prix UCM: Union des Classes Moyennes

UGent: Universiteit Gent UGC: User-generated content UK: United Kingdom

ULB: Université Libre de Bruxelles ULg: Université de Liège

UN: United Nations

 

UNIZO: Unie van Zelfstandige Ondernemers – Union des Entrepreneurs Indépendants US: United States

VB: Vlaams Belang

 

VBO: Verbond van Belgische Ondernemingen

 

VJPP: Vereniging van Journalisten van de Periodieke Pers VMMa: Vlaamse Media Maatschappij

VN: Verenigde Naties

 

vof: Vereniging onder firma voy. not: voyez notamment

voy. par ex.: voyez par exemple

 

VRM: Vlaamse Regulator voor de Media VRT: Vlaamse Radio- en Televisieomroep
VTM: Vlaamse Televisie Maatschappij VUB: Vrije Universiteit Brussel

VVJ: Vlaamse Vereniging van Journalisten vzw: Vereniging Zonder Winstoogmerk

WDO - WCO: Wereld Douane Organisatie – World Custom Organization W.G.P.: Wet op de Geïntegreerde Politie

WV: Wetboek van Vennootschappen

ZKO: Zeer kleine onderneming ZVP: zonaal veiligheidsplan

Deze studie maakt deel uit van een project dat financieel wordt gesteund (70%) door het programma "Preventie en bestrijding van criminaliteit" van de Europese Commissie- Directoraat Generaal Binnenlandse Zaken. Het wordt ook financieel gesteund door het Département Développement technologique du Service Public de Wallonie (Vice-Président Nollet), het Fonds vrienden van Transparency International Belgium, beheerd door de Koning Boudewijn Stichting, en door de Bernheim stichting. 
