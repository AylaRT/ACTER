Hoge marineofficier VS veroordeeld voor corruptie
Een hoge Amerikaanse officier is tot 46 maanden cel veroordeeld wegens corruptie. In ruil voor prostituees en verblijven in dure hotels speelde hij informatie door naar een defensiebedrijf uit Maleisië.
De zaak is een van de grootste corruptieschandalen van de afgelopen jaren bij de Amerikaanse strijdkrachten. Door de informatie die kapitein Dusek doorspeelde, kwamen schepen terecht in de havens van het defensiebedrijf. Dat kon daardoor 30 miljoen euro te veel in rekening brengen bij de marine. 
Dusek (49) kreeg ook een boete van 60.000 euro en moet 25.000 euro aan de marine terugbetalen. Hij zei voor zijn veroordeling dat hij zichzelf nooit zou kunnen vergeven. 
Fat Leonard
Er zijn nog tien anderen aangeklaagd in het schandaal, negen van hen hebben schuld bekend. Een andere officier kreeg eerder al 40 maanden cel. 
De spil van het schandaal, een zakenman die bekendstaat als Fat Leonard, bekende vorig jaar ook schuld. Hij kan 25 jaar cel krijgen en moet waarschijnlijk miljoenen terugbetalen aan de marine.
