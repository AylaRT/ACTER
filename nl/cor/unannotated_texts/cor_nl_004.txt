Publicatieblad van de Europese Unie
BESLUIT VAN DE RAAD

van 25 september 2008

betreffende de sluiting, namens de Europese Gemeenschap, van het Verdrag van de Verenigde Naties tegen corruptie

(2008/801/EG)

DE RAAD VAN DE EUROPESE UNIE,

Gelet op het Verdrag tot oprichting van de Europese Gemeenschap, en met name op artikel 47, lid 2, artikel 57, lid 2, artikel 95, artikel 107, lid 5, artikel 179, artikel 181 A, artikel 190, lid 5, artikel 195, lid 4, artikel 199, artikel 207, lid 3, artikel 218, lid 2, artikel 279, artikel 280 en artikel 283, juncto artikel 300, lid 2, eerste alinea, en artikel 300, lid 3, eerste alinea, Gezien het voorstel van de Commissie, Gezien het advies van het Europees Parlement (1), Overwegende hetgeen volgt:

(1)



Over de aspecten van het Verdrag van de Verenigde Naties tegen corruptie (hierna "het verdrag") die onder de bevoegdheid van de Gemeenschap vallen, heeft de Commissie namens de Gemeenschap onderhandeld, na daartoe door de Raad te zijn gemachtigd.  
  
  
  
(2)



De Raad heeft de Commissie eveneens gemachtigd te onderhandelen over de toetreding van de Gemeenschap tot het verdrag.  
  
  
  
(3)



De onderhandelingen zijn succesvol afgerond en het daaruit resulterende instrument is op 15 september 2005 namens de Gemeenschap ondertekend, onder voorbehoud van een eventuele sluiting ervan op een later tijdstip overeenkomstig het besluit van de Raad van 10 mei 2005 betreffende de ondertekening namens de Europese Gemeenschap van het Verdrag van de Verenigde Naties tegen corruptie.  
  
  
  
(4)



Sommige lidstaten zijn partij bij het verdrag en in andere lidstaten loopt de bekrachtigingsprocedure nog.  
  
  
  
(5)



Er is voldaan aan de voorwaarden voor de neerlegging door de Gemeenschap van de in artikel 67, lid 3, van het verdrag bedoelde akte van goedkeuring.  
  
  
  
(6)



Het verdrag dient te worden goedgekeurd om de Gemeenschap binnen de grenzen van haar bevoegdheid in staat te stellen partij te worden bij het verdrag.  
  
  
  
(7)



De Gemeenschap moet bij de neerlegging van de akte van goedkeuring tevens een verklaring neerleggen betreffende de omvang van de bevoegdheden van de Europese Gemeenschap met betrekking tot de bij het verdrag geregelde aangelegenheden, overeenkomstig artikel 67, lid 3, van het verdrag.  
  
  
  
(8)



De Gemeenschap moet bij de neerlegging van de akte van goedkeuring tevens een verklaring neerleggen betreffende de beslechting van geschillen, overeenkomstig artikel 66, lid 2, van het verdrag,  
  
  
  
BESLUIT:

Artikel 1

Het Verdrag van de Verenigde Naties tegen corruptie wordt namens de Gemeenschap goedgekeurd.

De tekst van het verdrag is opgenomen in bijlage I.

Artikel 2

De voorzitter van de Raad wordt gemachtigd om de persoon/personen aan te wijzen die gemachtigd is/zijn om de akte van formele bevestiging van de Gemeenschap neer te leggen teneinde de Gemeenschap te binden. De akte van formele bevestiging bevat de in bijlage II bij dit besluit opgenomen verklaring betreffende de bevoegdheid, overeenkomstig artikel 67, lid 3, van het verdrag. De akte bevat ook de in bijlage III bij dit besluit opgenomen verklaring.

Gedaan te Brussel, 25 september 2008.

Voor de Raad

De voorzitter

B. HORTEFEUX



(1) Advies uitgebracht op 14 november 2006 (nog niet bekendgemaakt in het Publicatieblad).






BIJLAGE II

Verklaring betreffende de bevoegdheden van de Europese Gemeenschap met betrekking tot aangelegenheden die zijn geregeld bij het Verdrag van de Verenigde Naties tegen corruptie
Artikel 67, lid 3, van het Verdrag van de Verenigde Naties tegen corruptie bepaalt dat in de akte van bekrachtiging, aanvaarding of goedkeuring van een regionale organisatie voor economische integratie een verklaring betreffende de omvang van haar bevoegdheden moet worden opgenomen.

1.



De Gemeenschap merkt op dat het begrip "staten die partij zijn" in de zin van het verdrag ook van toepassing is op regionale organisaties voor economische integratie, binnen de grenzen van hun bevoegdheden. Voor zover de bepalingen van het verdrag gevolgen hebben voor bepalingen van het Gemeenschapsrecht, is de Europese Gemeenschap exclusief bevoegd om voor het eigen ambtenarenapparaat dergelijke verplichtingen te aanvaarden. In dit verband verklaart de Gemeenschap dat zij overeenkomstig het Verdrag tot oprichting van de Europese Gemeenschap bevoegd is voor de volgende aangelegenheden: ontwikkeling, tenuitvoerlegging en handhaving van preventieve beleidsmaatregelen en werkwijzen ter bestrijding van corruptie, oprichting van instantie(s) voor preventieve corruptiebestrijding (waaronder het Europees Bureau voor fraudebestrijding) en het publiek de mogelijkheid bieden om deze instantie(s) verdachte voorvallen te melden waarbij het om corruptie zou kunnen gaan, regelgeving met betrekking tot rekrutering, arbeidsvoorwaarden, bezoldiging, opleiding enz. van niet-gekozen functionarissen overeenkomstig het Statuut en de uitvoeringsbepalingen ervan, het bevorderen van transparantie en het vermijden van belangenconflicten bij het ontwerpen van de systemen van de Europese Gemeenschap die de vervulling van de taken van ambtenaren en andere personeelsleden regelen, ontwikkeling en tenuitvoerlegging van gedragscodes, vaststelling van passende normen voor overheidsopdrachten en voor het beheer van openbare financiën, verbetering van de transparantie van de organisatie, werking en besluitvormingsprocessen van de Europese Gemeenschap, met inachtneming van de onafhankelijkheid van de gemeenschapsrechter, ontwikkeling, tenuitvoerlegging en handhaving van maatregelen om de integriteit van die rechter te versterken en mogelijkheden voor corruptie te verkleinen.  
  
  
  
2.



De Gemeenschap wijst er ook op dat zij bevoegd is met betrekking tot de goede werking van de interne markt, die een gebied zonder binnengrenzen omvat waarbinnen het vrije verkeer van goederen, kapitaal en diensten wordt gewaarborgd overeenkomstig de bepalingen van het Verdrag tot oprichting van de Europese Gemeenschap. Daartoe heeft de Gemeenschap maatregelen genomen om: de transparantie van en de gelijke toegang tot overheidsopdrachten en markten die voor de Gemeenschap van belang zijn voor alle gegadigden te garanderen, hetgeen bijdraagt tot de voorkoming van corruptie, te zorgen voor passende standaarden voor jaarrekeningen en accountantscontroles die voor de Gemeenschap van belang zijn, het witwassen van geld te voorkomen; het betreft hier echter geen maatregelen met betrekking tot de samenwerking tussen justitiële en rechtshandhavingsinstanties.  
  
  
  
Wanneer de Gemeenschap op enig gebied maatregelen heeft genomen, staat het uitsluitend aan de Gemeenschap om met derde staten of bevoegde internationale organisaties externe verbintenissen aan te gaan die gevolgen hebben voor deze maatregelen of het toepassingsgebied ervan wijzigen.  
  
3.



Het beleid van de Gemeenschap op het gebied van de ontwikkelingssamenwerking en de samenwerking met andere derde landen, vormt een aanvulling op het beleid van de lidstaten ter ondersteuning van partnerlanden bij de uitvoering van het Verdrag van de Verenigde Naties tegen corruptie, en omvat bepalingen ter bestrijding van corruptie.  
  
  
  
4.



De omvang en de uitoefening van de communautaire bevoegdheden zijn door hun aard voortdurend in ontwikkeling, en de Gemeenschap zal deze verklaring zo nodig aanvullen of wijzigen overeenkomstig artikel 67, lid 3, van het verdrag.  
  
  
  
5.



Het Verdrag van de Verenigde Naties tegen corruptie is, voor wat de bevoegdheden van de Gemeenschap betreft, van toepassing op de grondgebieden waarop het Verdrag tot oprichting van de Europese Gemeenschap van toepassing is, onder de in dat Verdrag, met name artikel 299, vastgestelde voorwaarden. 
Deze verklaring is overeenkomstig artikel 299 van dat Verdrag niet van toepassing op de grondgebieden van de lidstaten waarop het EG-Verdrag niet van toepassing is, en laat de besluiten of standpunten onverlet die mogelijk door de betrokken lidstaten in het kader van het verdrag zijn vastgesteld namens of in het belang van deze grondgebieden.  
  
  
  


BIJLAGE III

VERKLARING

Met betrekking tot artikel 66, lid 2, wijst de Gemeenschap erop dat krachtens artikel 34, lid 1, van het Statuut van het Internationaal Gerechtshof slechts staten partij kunnen zijn voor dit Hof. Op grond van artikel 66, lid 2, van het verdrag kunnen geschillen waarbij de Gemeenschap is betrokken, dan ook alleen via arbitrage worden geregeld.



