We spreken van corruptie als iemand in een machtspositie ongeoorloofde gunsten verleent in ruil voor wederdiensten of als vriendendienst.  Corruptie is een probleem dat in alle landen voorkomt.
Er wordt een onderscheid gemaakt tussen actieve en passieve corruptie, op basis van de handelingen van degene die omkoopt of degene die omgekocht wordt.
Als een burger of klant geld geeft in ruil voor een gunst, spreken we van actieve corruptie.  Als iemand zich laat betalen om bepaalde handelingen te stellen, spreken we van passieve corruptie.
We kunnen een onderscheid maken tussen openbare en private corruptie, al naargelang de omgekochte persoon een positie bij de overheid of bij een onderneming heeft.
Begrip ambtenaar
Het begrip ambtenaar is ruim. Ambtenaren op federaal niveau (contractueel en statutair, op gewestniveau, op gemeenschapsniveau, op provinciaal en gemeentelijk niveau vallen eronder.  Het betreft dus ministers, staatssecretarissen, leden van ministeriële kabinetten, magistraten, openbare officieren, kandidaten voor een ambt in de meest ruime zin van het woord, verkozen mandatarissen en zelfs privépersonen die een taak van openbare dienstverlening uitvoeren.
Elementen van corruptie
Er is sprake van actieve openbare corruptie wanneer een persoon, rechtstreeks of door tussenpersonen, voor zichzelf of voor een derde, een aanbod, een belofte of een voordeel van welke aard dan ook voorstelt aan een ambtenaar om een handeling te verrichten of om na te laten een handeling te verrichten.
Er is sprake van passieve openbare corruptie als een ambtenaar, rechtstreeks of door tussenpersonen, voor zichzelf of voor een derde, een aanbod, een belofte of een voordeel van welke aard dan ook vraagt, duldt of aanneemt om een handeling te verrichten of na te laten.
Voorwaarden
Wat bepalend is om te kunnen spreken van het misdrijf corruptie, is de band die bestaat tussen wat is beloofd of gegeven en de beoogde doelstelling, namelijk de persoon die een publieke functie uitoefent een bepaald gedrag te laten stellen.
Het heeft dus geen belang of de handeling (of het nalaten van de handeling) al dan niet legitiem is in het kader van het ambt van de betrokkene. Het heeft ook geen belang of de handeling al dan niet is uitgevoerd.
Waarde van het voordeel
Het misdrijf bestaat, wat ook de aard of de waarde van het voordeel mag zijn. Het gaat zowel over materiële voordelen (waarvoor er geen minimumdrempel is voorzien) als immateriële voordelen, bijv. de voordelen die verband houden met een voorkeursbehandeling (het bekomen van of de steun voor het bekomen van een bepaalde functie of een ander voordeel) of symbolische voordelen (eretitels, onderscheidingen, toegang tot een geprivilegieerd netwerk van relaties…).
Het bestaan van het misdrijf corruptie is dus niet ondergeschikt aan een materiële verrijking.
De eenzijdige handeling van het aanbieden of het geven van een voordeel enerzijds of van het te vragen of van het te ontvangen anderzijds volstaat dus om vervolging in te stellen. De overeenkomst tussen beide partijen vormt een verzwarende omstandigheid van het misdrijf.

Voorbeelden
Een ambtenaar die aan een garagist vraagt om zijn wagen gratis te onderhouden in ruil voor een dienst in het kader van zijn ambt, pleegt het misdrijf passieve corruptie. 
Een restauranthouder daarentegen die een ambtenaar kosteloze maaltijden aanbiedt in ruil voor de belofte te worden gekozen voor de ontvangst van buitenlandse delegaties pleegt het misdrijf actieve corruptie. 
Een volksvertegenwoordiger die zijn invloed bij leidinggevende ambtenaren van een administratie aanwendt om een overheidsopdracht aan een consultant te laten toekennen in ruil voor buitenlandse reizen voor zichzelf en zijn familie, pleegt het misdrijf beïnvloeding. 
De bestuurder van een firma die, buiten medeweten en zonder toestemming van de raad van bestuur of de algemene vergadering, een werknemer van een andere onderneming een betrekking voor zijn vrouw aanbiedt opdat zijn firma als onderaannemer zou worden gekozen, begaat het misdrijf actieve private corruptie. De werknemer die de aangeboden betrekking heeft aanvaard of die erom heeft verzocht, kan ook worden vervolgd voor passieve private corruptie indien hij zonder medeweten en zonder toestemming van zijn werkgever heeft gehandeld.
Wetgeving
Al deze vormen van corruptie worden bestraft op basis van de artikelen 246 tot 252, 504bis en 504ter van het Strafwetboek, ingevoerd bij de wet van 10 februari 1999 en gewijzigd bij de wet van 11 mei 2007 (BS van 8 juni 2007).
Op basis van artikel 29 van het Wetboek van Strafvordering is elke ambtenaar die in de uitoefening van zijn functie kennis krijgt van een misdaad of een wanbedrijf (in dit geval van corruptie) verplicht om onmiddellijk de procureur des Konings hiervan te informeren en hem alle inlichtingen, processen verbaal en akten die daar betrekking op hebben te bezorgen.
Corruptie is een probleem dat in alle landen voorkomt, daardoor is de bestrijding ervan het onderwerp van verschillende internationale instrumenten.  Er zijn ook verschillende werkgroepen opgericht die erop toekijken dat er correcte wetgeving wordt geschreven en dat ze ook goed wordt uitgevoerd. 
Hieronder volgt een overzicht van de belangrijkste wetgevende instrumenten op verschillende niveaus.
Europese Unie
Raad van Europa
OESO
Verenigde Naties
Europese Unie
Overeenkomst, opgesteld op basis van artikel K.3, lid 2, onder c), van het Verdrag betreffende de Europese Unie, ter bestrijding van corruptie waarbij ambtenaren van de Europese Gemeenschappen of van de lidstaten van de Europese Unie betrokken zijn.
Kaderbesluit van 22 juli 2003 inzake de bestrijding van corruptie in de privé-sector.
Raad van Europa
Verdrag inzake de strafrechtelijke bestrijding van corruptie van 27 januari 1999 (ETS nr. 173) (in werking getreden in 2002), bekrachtigd door België in 2004;
Burgerlijk Verdrag inzake corruptie van 4 november 1999 (ETS nr. 174) (in werking getreden in 2003), bekrachtigd door België in 2007;
Aanvullend protocol bij het Verdrag inzake de strafrechtelijke bestrijding van corruptie van 15 mei 2003 (ETS nr. 191) (in werking getreden in 2005), bekrachtigd door België op 26 februari 2009 
Aanbeveling R(2000)10 van het Comité van Ministers aan de lidstaten over de gedragscodes voor ambtenaren;
Aanbeveling R(2003)4 van het Comité van Ministers aan de lidstaten over de gemeenschappelijke regels tegen corruptie bij de financiering van de politieke partijen en van de kiescampagnes; 
Resolutie (97)24 inzake 20 richtsnoeren voor de bestrijding van corruptie. 
U kunt deze instrumenten (externe link) online raadplegen.
OESO
Aanbeveling van 23 mei 1997 van de Raad betreffende de bestrijding van corruptie in internationale zakelijke transacties;
Verdrag van 17 december 1997 (in werking getreden in 1999) inzake de bestrijding van corruptie van buitenlandse ambtenaren in internationale handelstransacties, bekrachtigd door België in 1999. 
U kunt deze instrumenten (externe link) online raadplegen.
Verenigde Naties
Verdrag ter bestrijding van corruptie, gedaan te New York op 31 oktober 2003, dat in december 2005 in werking is getreden en door België is bekrachtigd op 25 september 2008.
Algemeen
De Raad van Europa bestrijdt sinds het begin van de jaren negentig corruptie. Tot de belangrijkste verwezenlijkingen van de Raad van Europa behoren de uitwerking van het Verdrag inzake de strafrechtelijke bestrijding van corruptie en het civielrechtelijk Verdrag inzake de bestrijding van corruptie, die België  heeft bekrachtigd.  Ze stonden ook in voor de Aanbeveling inzake gedragscodes voor overheidsambtenaren.
De oprichting van de Groep van Staten tegen Corruptie (GRECO) kadert in deze strijd. Dit orgaan, opgericht in 1999, telde aanvankelijk 14 staten, waaronder België. Momenteel verenigt deze 49 lidstaten (waarvan 48 lidstaten van de Raad van Europa uit West-, Centraal- en Oost-Europa en daarnaast de Verenigde Staten). De GRECO heeft tot doel de mogelijkheden van zijn lidstaten in de strijd tegen corruptie te verbeteren, door toe te zien op de uitvoering van de verbintenissen die zij op internationaal vlak zijn aangegaan. Daarvoor heeft ze een soepel en doeltreffend follow-up mechanisme uitgebouwd.
De bedoeling is om de tekortkomingen in de nationale instrumenten ter bestrijding van corruptie op te sporen en aanbevelingen te geven hoe de wetgeving, de instituten en de praktijk kunnen worden hervormd zodat corruptie beter kan worden voorkomen en bestreden. Alleen de staten die ten volle deelnemen aan het wederzijdse evaluatieproces en instemmen met evaluaties komen in aanmerking voor lidmaatschap van de GRECO. Ons land is vertegenwoordigd in de GRECO door een ambtenaar van de federale overheidsdienst Justitie. De GRECO komt vier maal per jaar samen in Straatsburg, de zetel van de Raad van Europa.
Er zijn al drie evaluatiecycli voltooid, een vierde is in januari 2012 opgestart. Het multidisciplinair team dat met de evaluatie is belast, beschikt over informatie geleverd door het land op basis van een standaardvragenlijst en het team bezoekt een aantal nationale autoriteiten en instellingen. Binnen zes maanden na het bezoek wordt het ontwerpverslag van het evaluatieteam vervolgens door de plenaire vergadering behandeld. Daarna beschikt het land over achttien maanden om aanbevelingen die het heeft ontvangen om te zetten. Dan wordt een evaluatie opgemaakt van het gevolg dat aan deze aanbevelingen is gegeven. In geval van gedeeltelijke overeenstemming of van niet-overeenstemming moet het land na een nieuwe termijn van achttien maanden aan de plenaire vergadering de ondernomen handelingen voorstellen.
In geval van ernstige tekortkomingen kan de plenaire vergadering beslissen om tegen een land een procedure wegens niet-overeenstemming te starten. In dat geval moet het land in kwestie op regelmatige basis een interimair rapport voorleggen waarin verslag wordt uitgebracht over de vooruitgang in de uitvoering van de maatregelen. Deze procedure was eerder uitzonderlijk in het verleden, maar werd vanaf de derde evaluatiecyclus meer toegepast. Ook België bevindt zich momenteel in niet-overeenstemming met de aanbevelingen van de derde evaluatiecyclus.
Voor meer informatie over de werking van de GRECO kan u terecht op hun website.

Evaluaties van België 
In 2000 vond tijdens de eerste evaluatiecyclus in de lidstaten een evaluatie plaats van de autonomie en bevoegdheden van de instellingen die belast zijn met het voorkomen, onderzoeken en vervolgen van corruptie, alsook van de specialisatie, opleiding en middelen van de politionele en justitiële instellingen, en van het stelsel van immuniteiten ten aanzien van onderzoeken en vervolgingen. In 2003 had de GRECO vastgesteld dat België alle ontvangen aanbevelingen op toereikende wijze ten uitvoer had gelegd.
De tweede evaluatiecyclus in 2004 had betrekking op de inbeslagname en verbeurdverklaring van instrumenten en opbrengsten van corruptie, het witwassen van deze opbrengsten, het voorkomen van corruptie in overheidsinstellingen, en rechtspersonen en corruptie. De evaluatie werd voor België beperkt tot de federale staat en het Brussels Hoofdstedelijk Gewest. In mei 2007 oordeelde de GRECO dat er onvoldoende inspanningen waren geleverd. België ontsnapte weliswaar aan de procedure wegens niet-overeenstemming, maar werd toch verzocht om het tempo van de aanbevolen hervormingen op te schroeven.
In mei 2009, heeft de GRECO dan voor een tweede keer onderzocht welke gevolg de Belgische autoriteiten hebben gegeven aan niet of slechts gedeeltelijk gevolgde aanbevelingen. Deze aanbevelingen handelen essentieel over de preventie van corruptie in de publieke administraties. Bij deze evaluatie werd België aangemoedigd om de federale initiatieven van de vorige legislatuur tot een goed einde te brengen. België werd bovendien ertoe aangezet om de dialoog tussen het federale niveau en de Gemeenschappen en de Gewesten over de uitvoering van de maatregelen ter bestrijding van corruptie op elk niveau voort te ontwikkelen.
De derde evaluatiecyclus werd opgestart in 2007. Op 15 mei 2009 heeft de GRECO twee rapporten over België aangenomen.
Het eerste rapport gaat over de strafbaarstellingen van corruptie en hun toepassing. De GRECO kwam tot de conclusie dat het Belgische recht op dit vlak ruimschoots in overeenstemming is met de internationale instrumenten van de Raad van Europa.
Het tweede rapport heeft betrekking op de transparantie van de financiering van politieke partijen en de controle op verkiezingsuitgaven. Het federale parlement, het parlement van het Brussels Hoofdstedelijk Gewest en het Vlaams Parlement namen deel aan de evaluatieoefening.  Het rapport biedt  een waardevolle basis om de reflectieopdracht die de federale parlementaire controlecommissie van de verkiezingsuitgaven en de boekhouding van politieke partijen heeft toevertrouwd aan de werkgroep "politieke partijen" tot een goed einde te brengen.
In mei 2011 heeft GRECO een opvolgingsrapport gepubliceerd waarin het tot de conclusie kwam dat België onvoldoende maatregelen genomen heeft om tegemoet te komen aan de verschillende aanbevelingen. Voor België werd toen de procedure van niet-overeenstemming opgestart.
Deze procedure resulteerde in twee 'interim' opvolgingsrapporten, aangenomen door GRECO in mei 2012 en oktober 2013. Een derde 'interim' opvolgingsrapport is voorzien voor maart 2014. 
Intussen is de wetgeving op de partijfinanciering grondig hervormd als gevolg van de aanbevelingen van GRECO. België hoopt dan ook om in maart 2014 voldoende argumenten te kunnen aandragen om de procedure van niet-overeenstemming stop te zetten.
In januari 2012 werd een vierde evaluatiecyclus opgestart die betrekking heeft op de preventie van corruptie van parlementairen, rechters en magistraten. Een aantal thema's die aangeboord worden zijn: ethische principes en deontologische gedragsregels, belangenconflicten, vermogensaangiftes, cumulverboden, en de controle op al deze regels. België werd geëvalueerd door GRECO in maart 2014.

Algemeen
In mei 1994 heeft de OESO (Organisatie voor economische samenwerking en ontwikkeling) de werkgroep inzake corruptie in internationale zakelijke transacties opgericht. Deze werkgroep staat in voor een systematische follow-up van de toepassing door de ondertekende landen van het OESO-Verdrag inzake de bestrijding van corruptie van buitenlandse ambtenaren in internationale handelstransacties, evenals van de bijhorende aanbeveling van 1997.
De werkgroep is samengesteld uit regeringsdeskundigen van 38 deelnemende landen. De werkgroep komt vier maal per jaar samen op de zetel van de OESO in Parijs om de naleving van het verdrag te controleren. Dit proces van follow-up dat gegrond is op wederzijds onderzoek, kan in drie onderzoeksfasen worden ingedeeld.
Fase 1 bestaat uit een algemene evaluatie van de overeenstemming van de anti-corruptiewetten van het land met de bepalingen van het OESO-Verdrag. 
Fase 2 bestaat uit een week intensieve vergaderingen in het onderzochte land met sleutelactoren van de overheid, wetshandhavingsautoriteiten, zakenmilieus, vakbonden en het maatschappelijk middenveld. Door een beroep te doen op die actoren kan de werkgroep de efficiëntie van de wetten ter bestrijding van grensoverschrijdende corruptie van het land op het terrein evalueren. 
Fase 3 concentreert zich op 3 pijlers: de vooruitgang die de landen hebben gemaakt op de zwakke punten die in fase 2 werden geïdentificeerd en de eventuele discussies die zijn gerezen nadat de wetgeving is veranderd.  Er wordt ook gekeken naar de resultaten die er zijn geboekt en de inspanningen die de landen hebben geleverd.
Evaluaties van België
Voor fase 1 werd België geëvalueerd in oktober 1999. Over het geheel genomen was de werkgroep van oordeel dat de toepassingswet van België in overeenstemming is met de meeste voorschriften van het verdrag. Er werden vragen gesteld bij de betekenis van het begrip buitenlandse ambtenaar, de extraterritoriale bevoegdheid en de fiscale aftrekbaarheid van steekpenningen. Bovendien moesten bepaalde materies tijdens fase 2 van het evaluatieproces aan een nieuw onderzoek worden onderworpen.
In het verslag van fase 2 wordt de tenuitvoerlegging door België geëvalueerd van het OESO-Verdrag inzake de bestrijding van corruptie van buitenlandse ambtenaren in internationale handelstransacties. Over het algemeen is de werkgroep van oordeel dat de Belgische overheid belangrijke inspanningen heeft geleverd voor de tenuitvoerlegging van het verdrag. Op het tijdstip van het onderzoek van België voor fase 2 (juli 2005) werd in vier vermoedelijke gevallen van grensoverschrijdende corruptie een voorafgaand opsporingsonderzoek of een gerechtelijk onderzoek gevoerd. De werkgroep heeft niettemin enkele lacunes geconstateerd en in bepaalde domeinen verbeteringen aanbevolen. In het bijzonder heeft de werkgroep gewezen op het feit dat het Belgische recht onder bepaalde voorwaarden de fiscale aftrekbaarheid van onverschuldigde voordelen uitgekeerd aan ambtenaren mogelijk maakt. Het is van fundamenteel belang voor de werkgroep dat het Belgische fiscale recht zo snel mogelijk een algemeen verbod invoert van de fiscale aftrekbaarheid van voordelen van gelijk welke aard, uitgekeerd aan een buitenlandse ambtenaar.
De werkgroep heeft eveneens met nadruk gewezen op de verplichting van België om een autonome definitie van de buitenlandse ambtenaar in te voeren in het nationale recht, teneinde het volledige toepassingsgebied dat vereist is door het verdrag te dekken. In dezelfde optiek heeft de werkgroep aanbevolen dat België corrigerende wetgevende maatregelen zou nemen om de efficiëntie van de Belgische extraterritoriale en universele bevoegdheden voor het misdrijf corruptie van buitenlandse ambtenaren, gepleegd buiten het Belgische grondgebied, ten volle te garanderen.
België zou ook meer aandacht moeten besteden aan de actoren van de gerechtelijke procedure (politie, openbaar ministerie, onderzoeksmagistraten) om ervoor te zorgen dat zij over de nodige middelen beschikken om een daadwerkelijke vervolging van het misdrijf corruptie van buitenlandse ambtenaren te garanderen. Daarom heeft de werkgroep met name de samenstelling van een strafrechtelijk netwerk voor de vervolging van economische criminaliteit aanbevolen. Teneinde de opsporing en de vervolging van misdrijven te verbeteren heeft de werkgroep ook voorgesteld dat België erover nadenkt om de revisoren ertoe te verplichten, de overheden voor strafrechtelijke vervolging op de hoogte te brengen van verdenkingen van corruptie ingeval de organen van de vennootschap niet optreden nadat zij door de bedrijfsrevisor naar behoren zijn geïnformeerd.
Het verslag vestigt ook de aandacht op een aantal positieve aspecten van de bestrijding van grensoverschrijdende corruptie in België. De overeenkomstige wetgeving is bijvoorbeeld recent gewijzigd om de verbeurdverklaring van het voorwerp of de opbrengsten van misdrijven te vergemakkelijken, met inbegrip van vermogenswaarden afkomstig van corruptie of die verband houden met corruptie. België heeft tevens de onderzoeksinstrumenten versterkt die ter beschikking staan van Belgische magistraten in het kader van dossiers die verband houden met zware criminaliteit, waaronder grensoverschrijdende corruptie. De Belgische overheid besteedt bijzondere aandacht aan de strafrechtelijke aansprakelijkheid van rechtspersonen en heeft ter zake een belangrijk proces inzake hervorming van de wetgeving opgestart, dat het probleem van de toepassing van de wet op gevallen van grensoverschrijdende corruptie zou moeten aanpakken.
De werkgroep van de OESO heeft het verslag met de gedetailleerde conclusies van de Argentijnse en Zwitserse deskundigen en met een aantal aanbevelingen op 21 juli 2005 goedgekeurd. Het verslag is gebaseerd op door België geleverde informatie en documentatie - wetgeving, regelgeving en andere - en op informatie en documentatie verzameld tijdens het plaatsbezoek van het onderzoeksteam aan Brussel. Tijdens dat vijfdaagse plaatsbezoek in januari 2005 heeft het onderzoeksteam leden van de verschillende administraties van de Belgische Staat en vertegenwoordigers van de privésector en het maatschappelijk middenveld kunnen ondervragen. Als bijlage bij het verslag gaat een lijst van de ondervraagde administraties en organisaties.
Ondertussen heeft België al inspanningen geleverd om de aanbevelingen van dit verslag in wetgeving om te zetten.  Er is een algemeen verbod ingevoerd van de fiscale aftrekbaarheid van voordelen van gelijk welke aard, er is een functionele definitie van het begrip publieke buitenlandse ambtenaar en extraterritoriale bevoegdheid is aangepast.  Er is ook een expertisenetwerk opgericht dat magistraten die bezig zijn met corruptie op regelmatige basis laat samenkomen.
De evaluatie van België in het kader van fase 3 gebeurde in 2013, het rapport werd goedgekeurd in oktober.
Positieve punten uit het Fase 3-rapport:
Brede mogelijkheid voor confiscatie.
Vrij veel aan sensibilisering gedaan. Er zijn veel studiedagen en conferenties geweest rond corruptie.
Er is wetgeving rond klokkenluiders. De evaluatoren plaatsten er als kanttekening wel bij dat het enkel misdragingen binnen de overheidsdienst betreft, en het strekt zich ook niet uit naar de privésector.
De belangrijke rol van het CTIF in het opsporen van feiten van internationale corruptie.
Negatieve punten uit het Fase 3-rapport:
De evaluatoren stipten als grootste probleem aan dat er niet voldoende middelen zijn (zowel materieel als mensen) om tegen internationale corruptie op te treden.
Ze laakten ook het feit dat België niet proactief genoeg zou optreden. We reageren enkel als er een klacht wordt neergelegd. De werkgroep hanteert een systeem waarbij het de pers van overal ter wereld bekijkt om te zien of er ergens zaken van internationale corruptie worden vermeld. Die worden per land opgelijst, en de landen moeten zich dan verantwoorden welke stappen ze hebben ondernomen.
Daaruit vloeit ook voort dat we te weinig zaken onderzoeken en vervolgen.
We hebben nog niet alle aanbevelingen van fase 2 omgezet.
De verjaringstermijn, die momenteel 5 jaar bedraagt, verlengbaar tot 10 jaar, wordt als te kort beschouwd. Ook al omdat uit de praktijk is gebleken dat er in veel zaken een straf met uitstel wordt opgelegd, onder andere wegens een overschrijding van de redelijke termijn.
Internationale corruptie wordt niet als prioriteit beschouwd in België. Dat blijkt uit het feit dat corruptie niet meer als zodanig wordt beschouwd in het Nationaal Veiligheidsplan. In vorige edities werd het wel nog expliciet vermeld. Dit is echter een politieplan, maar heeft toch een zeker impact op de besteding van middelen.
De opgelegde straffen zijn niet hoog genoeg en hebben geen ontradend effect. De mogelijke straffen zouden dan ook hoger moeten zijn, zeker voor rechtspersonen. Er wordt ook niet genoeg gebruik gemaakt van de mogelijkheid om bijkomende straffen op te leggen zoals confiscatie.

De United Nations Convention against Corruption (UNCAC) werd geadopteerd door de Algemene vergadering op 31 oktober 2003 (Res. 58/4). Het trad in werking op 14 december 2005. Ondertussen hebben 140 landen de Conventie ondertekend en zijn er 171 State Parties. Het laatste land dat is toegetreden, is Oman.
Ook dit Verdrag bevat een evaluatieproces. De eerste landen zijn begin 2011 geëvalueerd. België stond samen met Litouwen in voor de evaluatie van Spanje. België is zelf geëvalueerd in 2014.
