INTERNATIONALE WETGEVING EN CORRUPTIE
Prof. dr. Pieter Klaas Jagersma

Corruptie is van alle tijden en geografische plaatsen. En waar machtsverhoudingen in het geding zijn, is al snel sprake van corruptie. Dit maakt ondernemingen in het buitenland ronduit kwetsbaar. Zelfs de geur van corruptie kan in sommige landen al aanleiding zijn voor een strafrechterlijk onderzoek. Een dergelijke geur moet niet te lang 'in de kleren van de ondernemer blijven hangen', hetgeen in de praktijk vaak wel het geval is met alle negatieve gevolgen van dien voor de reputatie van de onderneming.
Bij het internationaal zaken doen speelt corruptie regelmatig een rol. Corruptie wordt internationaal doorgaans geassocieerd met buitenlandse ambtenaren die via steekpenningen 'iets' voor buitenlandse ondernemingen 'regelen'. Vaak betreft het vergunningen die nodig zijn om überhaupt actief te kunnen worden op een buitenlandse markt. Een buitenlandse ambtenaar is nodig en die kan het proces versnellen of vertragen. En aangezien in landen rondom de evenaar maar ook in Zuid- Europa de bureaucratische molens langzaam draaien, hebben buitenlandse ondernemingen soms de voorkeur om dergelijke toelatingsprocedures te versnellen. Dat maakt die ondernemingen kwetsbaar want beïnvloedbaar voor oneerbare voorstellen van de kant van buitenlandse ambtenaren die immers weten dat zij de sleutel voor toelating in handen hebben.
Het onderwerp corruptie staat dankzij de inspanningen van de VN en de OESO – de Organisatie voor Economische Samenwerking en Ontwikkeling - steeds hoger op de internationalisatie-agenda van ondernemingen. Ook de media maken in tegenstelling tot voorheen veel vaker melding van niet- acceptabele handelingen van internationals. De Financial Times maakt vrijwel iedere week melding van een nieuw geval – waar dan ook in de wereld. Ook Nederlandse kranten berichten in toenemende mate over deze onethische losse eindjes. Vooral de OESO heeft een belangrijke rol gespeeld. De OESO kent een handvol richtlijnen voor 'goed internationaal ondernemingsgedrag' en die worden regelmatig herzien. En sinds enkele jaren bestaat er een OESO-verdrag ter bestrijding van omkoping van buitenlandse ambtenaren. In dit verdrag staat haarscherp omschreven wanneer een buitenlandse ambtenaar en het omkopende bedrijf strafbaar
1
gesteld kunnen worden. Ook lokale overheden en 'non-gouvernementele organisaties' [NGO's] hebben steeds meer aandacht voor het verschijnsel omkoping en proberen dit steeds vaker langs juridische weg te beteugelen. De trend Maatschappelijk Verantwoord Internationaal Ondernemen sluit naadloos aan bij een internationale maatschappelijke omgeving waarin omkoping voltooid verleden tijd is. Corruptie en omkoping zijn ongewenste maatschappelijke activiteiten en dragen niet bij aan een mondiaal duurzamere samenleving.
Nationale wetgevers en de OESO definiëren 'corruptie' veelal als volgt: 'iemand door giften of beloften aanzetten tot iets dat hij/zij niet van plan is te doen, met als resultaat het behalen van oneerlijke zakelijke voordelen die niet noodzakelijkerwijs tot internationale of locale concurrentievoordelen hoeven te leiden'. Diverse richtlijnen over de bestrijding van corruptie en dan in het bijzonder regels ter bestrijding van corruptie waar overheidsambtenaren bij zijn betrokken, zijn sinds 1999 opgenomen in het juridisch bindende OESO-verdrag en daarmee bindend voor de landen die lid zijn van de OESO, waaronder alle EU-landen, de Verenigde Staten, Canada en Japan. Een onderneming met als thuisbasis een OESO-lidstaat die de internationale corruptiewetgeving van de OESO aan zijn laars lapt, wordt bijvoorbeeld in diezelfde OESO-landen uitgesloten bij aanbestedingsprocedures voor overheidsopdrachten. En dat kan vanzelfsprekend grote commerciële gevolgen hebben. In de kern is iedere vorm van omkoping van buitenlandse overheidsambtenaren strafbaar en de daartoe geëigende autoriteiten in OESO-landen zijn verplicht daar werk van te maken. Er is zelfs een zogenaamde 'zorgplicht'. Nederlandse ondernemingen – dus ook uit het MKB - zullen voor zichzelf goed moeten nagaan of ze al dan niet actie moeten ondernemen om te zorgen dat een gegeven dochteronderneming in het buitenland niet in 'ongewenste' of 'ongepaste' situaties terecht komt – dit alles overeenkomstig de richtlijnen van de OESO. Een internationaliserend Nederlands bedrijf moet dus bij voorkeur over een genuanceerde internationale gedragscode beschikken en die code moet zorgvuldig uitgevoerd, gemonitored en geëvalueerd worden. In Nederland laat de wet overigens geen twijfel bestaan over wat wel of niet strafbaar is. In het Nederlandse Wetboek van Strafrecht stellen de artikelen 177-178a dat het omkopen van ambtenaren strafbaar is. En daar vallen ook ambtenaren in het buitenland onder. Voor de puristen onder ons: in Nederland staat daar een maximale gevangenisstraf op van vier jaar of een geldboete van maximaal 67.000 euro [voor natuurlijke personen] of maximaal 670.000 euro [voor rechtspersonen als NV's, BV's en VOF's].

Het wordt internationaal pas echt complex wanneer bedrijven gebruik maken van buitenlandse agenten en tussenpersonen die niet op de loonlijst staan, maar vaak wel in direct contact staan met buitenlandse ambtenaren. Het is zonder meer lastig om een strikte naleving van de eigen internationale gedragscode aan buitenlandse handelsagenten en tussenpersonen op te leggen, hoewel dit wel steeds vaker gebeurt en eigenlijk ook moet gebeuren. Internationale 'ketenpartijen' moeten in beginsel uw eigen internationale gedragscode die in het verlengde ligt van OESO-richtlijnen ondertekenen. Ik zou het ook iedere in Zuid-Europa actieve Nederlandse onderneming adviseren.
Met name veel internationaliserende MKB-ondernemers hebben wat dit dossier betreft nog steeds geen idee 'wat', 'wanneer' en 'hoe' te doen en manoeuvreren zich daarmee onnodig in een kwetsbare positie. Internationaal zaken doen is veel meer dan een geweldig product op een effectieve manier op een interessante buitenlandse afzetmarkt verkopen. Een gewaarschuwd ondernemer telt vooral wat dit onderwerp betreft voor twee!