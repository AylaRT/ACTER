Wat is corruptie?
De meest simpele definitie:
Corruptie is misbruik maken van publieke macht (politicus of ambtenaar) voor privaat gewin.
Om ook de corruptie tussen bedrijven en personen mee te nemen is de bredere definitie in gebruik gekomen die luidt:
Corruptie is misbruik maken van toevertrouwde macht voor privaat gewin (dan dus niet alleen de macht verkregen door verkiezingen of door een ambtelijke benoeming, maar ook de macht van de bedrijfsdirecteur, de makelaar of notaris, de uitvoerder van werk op straat, de trainer van een sportteam, enzovoorts in een private relatie).
Een moeilijke alles omvattende definitie van corruptie luidt: een vervuiling in het beslissings-proces, waarbij een beslisser instemt af te wijken, of een afwijking vraagt van het criterium dat zijn of haar besluitvorming zou moeten bepalen, in ruil voor een beloning of de belofte of de verwachting van een beloning, terwijl deze motivatie die zijn of haar beslissing zou moeten beïnvloeden, geen deel kan uitmaken van de rechtvaardiging van de beslissing.
[Wetenschappelijke definitie van professor (emeritus) Petrus van Duyne]
Grote corruptie ligt op de loer, zodra het gaat om grote gebeurtenissen in complexe situaties waarin veel geld omgaat, veel 'spelers' optreden, massaal aangekocht moet worden (voedselhulp!); bij technologisch ingewikkelde en alleen voor kenners inzichtelijke aankopen; en liefst in wat chaotische omstandigheden. Waarom gaat het dan? Bijvoorbeeld om natuurrampen en hun gevolgen: aardbevingen, overstromingen, droogte. De wereld-noodhulpverlening komt snel op gang, lokaal gezag is dikwijls gedesoriënteerd en gedesorganiseerd. Of bijvoorbeeld om de aankoop van een nieuw jachtvliegtuig voor de luchtmacht, technologisch ingewikkeld en door slechts weinigen kwalitatief te beoordelen. Het gaat dan bovendien ook nog om zulke grote bedragen in totaal dat een klein corrupt betalinkje extra niet snel zal opvallen. Of het gaat om de Olympische Spelen of een wedkantoor dat wereldwijd wedstrijden weet te manipuleren.
Ook bij 'goede werken' zien we hierop gelijkende situaties. Een natuurramp slaat toe. Hulporganisaties werken langs elkaar heen. Iedereen gaat zo'n beetje zijn eigen gang. Geld komt binnen langs allerlei burger-kanalen. Snelheid krijgt hoogste prioriteit. Controle schiet tekort. Noodhulpverlening is ideaal voor het ontstaan van corruptie. Er is op de allerkortste termijn behoefte aan veel voedsel, veel vaccins en geneesmiddelen, transport, communicatie. Dit zijn ideale omstandigheden om de wet te overtreden, te hoge prijzen te vragen en te betalen, ondeugdelijke producten of werk af te leveren. Ideaal ook voor 'tussenpersonen' die weten te 'ritselen', die wel wat voor elkaar zullen brengen en er zelf dan goed aan verdienen.
Sommige rampen zijn allesbehalve natuurverschijnselen maar worden door mensen gemaakt: bijvoorbeeld burgeroorlogen, waarin niet vast staat, wie staat voor het wettelijk gezag, en welke wet telt. Het Oost-West-conflict was de bron van veel corruptie. In elk geval hielden de beide grootmachten corrupte regimes elders in het zadel, al was het maar om te zorgen dat ze niet overliepen naar de andere partij in het conflict. Maar mensen kunnen ook zonder rampen al heel wat mis doen: overal waar velen bij elkaar komen, veel geld in korte tijd voor bijzondere en liefst uitzonderlijke doeleinden moet worden uitgegeven, terwijl maar weinigen kunnen overzien waarom het eigenlijk gaat. Wereldkampioenschappen en Olympische Spelen, een Tour de France of Giro d'Italia, grote aankopen voor defensie op technologisch moeilijk overzienbaar terrein als nieuwe wapens en straaljagers (JSF!), en megaprojecten in de infrastructuur (bouwfraudes), biotechnologie, telecommunicatie en informatietechnologie. Corruptie is een ziektevirus dat onze economieën heeft aangetast. Velen zijn het erover  eens dat corruptie moet worden voorkomen, en waar dat niet lukt dient te worden bestreden – ook al is het een wanhopige strijd met weinig kans op een gunstig resultaat, en al helemaal geen kans op absoluut succes.
Die strijd vereist gemotiveerde mensen. Dikwijls zijn regeringen niet gemotiveerd en zijn de topbestuurders juist de bron en grootste profiteurs van corruptie. In veel landen staat  de politie bovenaan de ranglijst van 'meest corrupte overheidsdienst'. Mensen moeten dan zelf inzien dat corruptie bepaald niet het 'smeermiddel' is dat onze economie draaiende houdt, maar dat corruptie juist economisch schadelijk is en de veroorzaker is van onjuiste beslissingen tegen onjuiste prijzen. Zij moeten dan zichzelf organiseren om zich tegen corruptie te verweren.
Die strijd moet gevoerd worden op velerlei terreinen tegelijkertijd, door: politieke hervormingen, inclusief financiering van politieke partijen en verkiezingen; economische hervormingen, regulering van markten en financiële sector; financiële controles: budget, boekhouden, rapportage; openbaar toezicht: media, parlement, lokale bestuursraden, registratie; openbaarheid van informatie en gegevens; handhaving van wetten en regels; versterking van het rechtssysteem; institutionele hervormingen: belastingdienst, douane, ambtenarij; klokkenluiders en NGO's.
Geen enkele bestrijding zal opleveren dat corruptie als verschijnsel uit onze wereldmaatschappij verdwijnt. We kunnen hoogstens bereiken dat het beperkt blijft en dat het de machtelozen en de armen niet al te veel schade berokkent, want die zijn het kwetsbaarst en worden relatief het zwaarst getroffen door te betalen steekpenningen.
De kleine corruptie (een tientje in het paspoort, voortrekken in de rij, tegen betaling laten weten welke examenvragen er gaan komen, enzovoorts) kost in totaal minder geld, is mogelijk verhoudingsgewijs minder schadelijk maar kan wel de basis zijn waarop de grote corruptie floreert. Of het omgekeerde: juist omdat burgers zien wat er boven en om hen heen gebeurt, pikken zij een graantje mee om er niet armer van te worden.

CORRUPTIE IS OVERAL
Sommigen denken dat corruptie een verschijnsel is dat typisch genoemd mag worden voor arme landen en arme mensen.
Corruptie heeft te maken met macht en machtsuitoefening. Iedereen die over macht beschikt weet dat macht waarde heeft. Als je maar genoeg macht hebt (bijvoorbeeld de multinationale bedrijven), dan kun je waar je dat ook maar wilt de wet naar je hand zetten. Dat gebeurt dan ook. Degenene die daarinm bemiddelen zijn wat we noemen de 'lobbyisten', de tussenpersonen die bij de machthebbers aankaarten hoe de zaken eigenlijk in elkaar zitten en die ervoor kunnen zorgen dat ze ook in de (naaste) toekomst machthebber blijven. Heb je geen macht dan kun je niet anders doen dan de wet volgen of omkopen! De interessante consequentie van het voorgaande is ook dat de machthebbers als het lobbyen goed lukt ook altijd kunnen claimen de wet te volgen, die wet hebben ze immers zelf zo gevormd dat die voor hen passend zou zijn! Een tweede consequentie is dat waar veel geld beschikbaar is (dwz niet geregistreerd en voor gebruik goed geadministreerd) om te kunnen omkopen, daar ook veel corruptie is. Ligt hier een link met de omstandigheid dat meer dan de helft van de Amerikaanse senatoren ook miljonair is? En dat alle dictators rijk eindigen?
Bij ons wordt veel corrupt gedrag niet opgemerkt omdat er geen geldstroom is die gevolgd kan worden. Wij ruilen invloed: doe jij wat voor mij dan doe ik wat voor jou. Daar komt geen bankbiljet en geen bankrekening aan te pas. In de perceptie van veel noordwest-europeanen is hun regio nogal 'schoon'. Nu meer en meer onderzoek plaats vindt en er meer en meer controle wordt uitgeoefend, begint dat beeld te kantelen. Nederland loopt daarbij bepaald niet voorop in de ontwikkelingen.
