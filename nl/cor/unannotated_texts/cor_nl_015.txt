Corruptie bij openbare werken: 'jaarlijks vier miljard euro'
Jaarlijks gaat 4 miljard euro in België op aan corruptie bij openbare werken. De overheidsopdrachten kosten de belastingbetalers doorgaans 20 procent te veel.
Dat schrijven Het Laatste Nieuws en De Morgen.
De cijfers blijken uit internationale studies en worden bevestigd door Paul Meulemans, tot eind 2015 commissaris bij de Centrale Dienst voor de Bestrijding van de Corruptie.
In de laatste corruptiebarometer van Transparency International, dat jaarlijks zo'n ranglijst opstelt, scoorde België 77 op 100 - waarbij 100 punten als 'clean' wordt beschouwd.
Net zoals in andere Europese landen is de corruptiescore in België de jongste vijf jaar gestagneerd tot lichtjes afgenomen.

Kleinere werken

"Het is nog lang niet uitgeroeid, al komen omkoping en fraude de jongste jaren misschien minder voor bij grote projecten", aldus Meulemans.
"De kleinere (renovatie)werken waarbij lagere ambtenaren de lakens uitdelen, mogen echter niet onderschat worden."
Zo is uit onderzoek gebleken dat bij sommige diensten die doordrongen zijn van corruptie één op de drie functionarissen zich systematisch en op lange termijn schuldig maakt aan fraude. Er zijn ambtenaren die daarmee maandelijks een tweede zwarte wedde tot 2.000 euro opstrijken, aldus Meulemans, die vreest dat de strijd tegen corruptie in ons land aan het afzwakken is.
In België wordt jaarlijks ongeveer 20 miljard uitgegeven aan openbare werken.
