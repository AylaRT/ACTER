Braziliaanse procureur vraagt corruptie-onderzoek tegen ex-president en drie ministers

De procureur-generaal van Brazilië heeft gisteren aan het Hooggerechtshof de toestemming gevraagd om een onderzoek te openen naar ex-president Luiz Inacio Lula da Silva, drie ministers en 27 andere personen in het kader van het Petrobrasschandaal.
"Het verzoek bestaat erin om hen toe te voegen aan het hoofdonderzoek (naar het Petrobrasschandaal, red.) voor criminele samenzwering. Als het wordt geaccepteerd, zullen meer dan 70 personen betrokken zijn bij het proces", onder wie vooraanstaande leden van de centrumpartij van PMDB van vicepresident Michel Temer, aldus een woordvoerder van het Hooggerechtshof.

Procureur-generaal Rodrigo Janot vraagt om onder meer een onderzoek te openen naar de belangrijkste politieke kaderleden van Dilma Rousseff en van haar Arbeiderspartij. Het gaat om Rodrigo Janot, de kabinetschef van de president, de minister van Sociale Communicatie Edinho Silva en de voormalige minister van Communicatie, die verbonden is aan het presidentschap, Ricardo Berzoini. 

Daarnaast komt de controversiële voorzitter van de Kamer van Volksvertegenwoordigers Eduardo Cunha (PMDB) voor op de lijst, een van de voortrekkers van de afzettingsprocedure van president Dilma Rousseff. De Senaat beslist op 17 mei of die procedure zal worden voortgezet. Indien dat het geval is, zal Rousseff voor 180 dagen geschorst worden. Indien ze uit haar ambt wordt ontzet, wordt PMDB de belangrijkste partij in het parlement, en wordt vicepresident Temer de nieuwe president.

Maandag vroeg Janot al om een onderzoek te openen naar oppositieleider Aecio Neves, een andere voortrekker van de afzettingsprocedure tegen de president. Dat deed hij na verklaringen van de vroegere chef van de Arbeiderspartij in de Senaat, die zelf betrokken zou zijn bij het Petrobrasschandaal en drie maanden in de gevangenis heeft gezeten, en nu meewerkt met het gerecht in ruil voor toekomstige kwijtscheldingen van straf.

Amaral had in maart een politieke wervelstorm ontketend toen hij Dilma Rousseff en haar voorganger Luiz Ignacio Lula da Silva ervan beschuldigde op de hoogte te zijn geweest van het Petrobrasschandaal, en er zelfs voordeel uit zouden hebben gehaald. Hij verklaarde bovendien dat ook vicepresident Michel Temer zich schuldig had gemaakt aan corruptie.