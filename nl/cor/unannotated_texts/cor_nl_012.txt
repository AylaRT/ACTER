Braziliaanse Lagerhuisvoorzitter aangeklaagd voor corruptive
De voorzitter van het Lagerhuis in Brazilië, Eduardo Cunha, zal zich voor het Hooggerechtshof moeten verantwoorden in het kader van de Petrobras-affaire, waarbij hij naar verluidt 5 miljoen dollar smeergeld zou hebben ontvangen. Dat maakte het hof zelf bekend.
In het corruptieschandaal rond het staatsoliebedrijf Petrobras zijn meerdere Braziliaanse bedrijven betrokken. Zij zouden tussen 2004 en 2014 miljarden hebben betaald om lucratieve contracten te krijgen van het staatsbedrijf. Er lopen onderzoeken naar politici, vroegere ambtenaren van Petrobras en directeurs van privébedrijven.
Eduardo Cunha wordt beschuldigd van actieve corruptie en van het witwassen van geld. Tussen juni 2006 en oktober 2012 zou hij geld hebben ontvangen voor de bouw van twee olieschepen, aldus het parket. De contracten waren 1,2 miljard dollar waard. "De beslissing is unaniem genomen door tien rechters", verklaarde de voorzitter van het hooggerechtshof, Ricardo Lewandowski. Het federaal parket had zijn doorverwijzing gevraagd.

Cunha is een belangrijke rivaal van presidente Dilma Rousseff. Hij is de initiatiefnemer van een afzettingsprocedure die eind vorig jaar ingeleid werd, ook onder meer vanwege haar vermeende rol bij het Petrobras-schandaal. Rousseff zegt op geen enkele manier betrokken te zijn geweest bij de beslissing van het Hooggerechtshof.
Hij is beschermd is door parlementaire immuniteit, het Hooggerechtshof is ook de enige instantie die bevoegd is om hem te berechten. Pas later zal duidelijk worden of hij aan kan blijven als voorzitter van het Lagerhuis. Cunha weigert voorlopig op te stappen.
