Ambtelijke corruptie
De Rijksrecherche onderzoekt ook overheidsoptreden in de brede zin van het woord. Er komt bijvoorbeeld overheidsinformatie op straat terecht die daar niet hoort. Er duiken berichten op over zelfverrijking door een bestuurder, politicus of een ambtenaar. Of er zijn signalen over te weinig afstand tussen uitvoering van publieke taken en persoonlijke belangen van overheidsfunctionarissen of van anderen. Dat kan duiden op corruptie of ander crimineel gedrag. Vermoedens die kunnen leiden tot een verdenking en de wens de waarheid boven tafel te krijgen. 
Rijksrechercheurs weten door opleiding en ervaring hoe hier tot de waarheid door te dringen. Discreet waar mogelijk en doortastend waar nodig. Als opsporingdienst heeft de Rijksrecherche zware opsporingsmiddelen beschikbaar voor waarheidsvinding. 
Objectief onderzoek naar de hele waarheid eist distantie. Bevoegdheden, kennis en kunde zijn niet genoeg, zeker niet bij ernstige incidenten en/of betrokkenheid van invloedrijke mensen. De Rijksrecherche legt daarom alleen verantwoording af aan de hoogste leiding van het Openbaar Ministerie. Onderzoeken worden geleid door een officier van justitie. De regie over het instellen en uitvoeren van onderzoek staat zo op afstand van politieke en bestuurlijke belangen en overwegingen.

