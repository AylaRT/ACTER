Aangescherpte wetgeving voor aanpak ambtelijke corruptie
Financieel Rechercheurs van Rijksrecherche steeds vaker ingezet
Integriteit van ambtenaren behoort tot de fundamenten van de rechtsstaat. De samenleving moet erop kunnen vertrouwen dat ambtenaren hun positie niet misbruiken voor privébelangen. Het aannemen van steekpenningen door ambtenaren is daarom een ernstig delict. Tegen personen die op deze wijze opzettelijk en voor eigen gewin het vertrouwen in de overheid schaden, moet dan ook strafrechtelijk worden opgetreden.  Aldus, samengevat, het oordeel van de rechtbank (Rotterdam-Den Bosch) in een spraakmakend proces (2011) tegen een frauderende ambtenaar én zijn echtgenote. Dat ook de partner van de ambtenaar is gedagvaard, voor doelbewuste medeplichtigheid, is een primeur in de Nederlandse jurisprudentie. Beiden zijn schuldig bevonden aan diverse punten uit de tenlastelegging en navenant veroordeeld. 
Daarnaast legde de NMA het omkopende bedrijf een boete op van drie miljoen euro.
Financiële recherche
Onderzoek naar ambtelijke corruptie (fraude, omkoping e.d.) met name in het openbaar bestuur behoort tot het werkterrein van de Rijksrecherche. Het gaat om specialistisch werk dat een sterk financieel component met complexe rechtsverhoudingen en rechtspersonen in zich heeft. Hier worden financieel rechercheurs van de afdeling RIS (Recherche Informatie en Specialismen) voor ingeschakeld. Er is steeds meer onderzoek naar financieel-economische criminaliteit in het overheidsdomein en dat levert concrete resultaten op. Zo kwam de veroordeling in bovenstaande casus – de zaak 'Janssen-de Jong Infra'- mede tot stand in samenwerking met de Rijksrecherche. 
Het belang van financiële recherche reikt verder dan waarheidsvinding, bewijsvoering en het blootleggen van ontoelaatbare praktijken binnen of rakend aan het overheidsdomein. De bevindingen van de financieel rechercheurs dragen ook bij aan het ontnemen en/of afpakken van onrechtmatig verkregen persoonlijk gewin. 
Bovendien is elke succesvolle afpakactie en/of veroordeling een signaal voor ambtenaren die in de verleiding komen: 'misdaad loont niet, ook niet bij fraude/omkoping'. Over dat 'lonen' bestaat in de samenleving een vertekend beeld, vindt financieel rechercheur Christ Ruijs (vakgroep financiële recherche). "Financieel-economische criminaliteit, zoals fraude, omkoping en witwassen, geniet de twijfelachtige reputatie buitengewoon lucratief te zijn. Tegelijkertijd bestaat de neiging om de ernst te relativeren. Het lijkt immers te gaan om delicten zonder slachtoffers, het omvat vaak niet meer dan het overtreden van administratieve regels. Maar dat is een misvatting. Financieel-economische delicten kunnen juist ingrijpende gevolgen hebben: verstoring van een goede marktwerking, aantasting van de integriteit en de geloofwaardigheid van overheidsoptreden, beschadiging van de leefomgeving en benadeling van de Staat. De gevolgen kunnen ernstig ontwrichtend zijn voor onze economie."
Wetswijzigingen:scherper en strenger
Het is dus terecht dat het Ministerie van Justitie en Veiligheid de bestrijding van financieel-economische criminaliteit als prioriteit ziet en de wetgeving wil aanscherpen. Actuele wetsvoorstellen - met name aanpassing van de artikelen 362/363 van het Wetboek van Strafrecht - bieden meer ruimte voor onderzoek en vervolging, en voorzien in strengere straffen. Daarnaast ligt de focus op afpakken, afromen, en terugvorderen van onrechtmatige financiële winsten; volgens de memorie van toelichting zal het kabinet hiervoor vanaf 2013 jaarlijks € 20 miljoen beschikbaar stellen. (Zie kader 'Wetten en wijzigingsvoorstellen' voor de belangrijkste aanpassingen)
Wetten en wijzigingsvoorstellen ten aanzien van corruptie
De artikelen 362, 363, en 177 Sr beschrijven de strafbaarstelling van ambtelijke corruptie. Dat betreft zowel passieve omkoping (met als verdachte de ambtenaar die zich laat omkopen) en actieve omkoping (met als verdachte de omkoper). In de huidige situatie wordt in beide gevallen bovendien onderscheid gemaakt tussen het handelen van een ambtenaar dat niet strijdig is met de ambtsplicht en handelen dat daar wél in strijd mee is. Dat onderscheid zal verdwijnen in het komende wetsvoorstel; er wordt in de rechtspraak uitgegaan van het ambtelijk handelen als zodanig. Volgens rechterlijk inzicht is in bredere zin al vrij snel sprake van handelen in strijd met de ambtsplicht. (zie E. Sikkema, Ambtelijke corruptie in het strafrecht, Boom Juridische uitgevers, Den Haag 2005, blz. 265). Met andere woorden: het maakt niet meer uit of er wordt gehandeld in strijd met de ambtsplicht of niet.
Het wetsvoorstel formuleert de aanscherping als volgt: Artikel 362 Sr vervalt, in artikel 363.1, onderdelen 1 tot en met 4, vervalt de zinsnede "in strijd met zijn plicht"! Verhoging van de maximumstraf; 363.1 Sr wordt 6 jaren, 363.3 Sr wordt 8 jaren.
Het wetsvoorstel voorziet verder ook in de volgende aanpassingen inzake witwassen: Verhoging maximumstraf schuld-witwassen, 420quater Sr naar 2 jaren; Verhoging maximumstraf opzet-witwassen, 420bis Sr naar 6 jaren; Verhoging maximumstraf gewoonte-witwassen, 420ter Sr naar 8 jaren; Invoering artikel stelselmatige overtreding WED, met maximumstraf van 4 jaren; Sancties voor rechtspersonen; rechter kan een rechtspersoon in plaats van de maximale boete van de 6e geldboetecategorie een boete opleggen van ten hoogste 10 % van de jaaromzet! (is nu 1%);Regeling voor toetsing beroep op verschoningsrecht;
Beperking aftrek kosten bij ontneming. Ook t.a.v. artikel 323a voorziet het wetsvoorstel in een aanscherping. Dit artikel beschrijft (de aanpak van) misbruik van publieke financiële middelen, ofwel gelden van de rijksoverheid, lokale overheden, EG en andere internationale organisaties als de Raad van Europa, VN-organisaties en Wereldbank. De verruiming van het artikel 323a Sr behelst een aparte strafbaarstelling voor misbruik van gemeenschapsgelden. De letterlijke formulering: Hij die opzettelijk en wederrechtelijk een subsidie die met een bepaald doel door of vanwege de Europese Gemeenschappen is verstrekt, aanwendt voor andere doeleinden dan waarvoor zij is verstrekt, wordt gestraft met gevangenisstraf van ten hoogste drie jaren of geldboete van de vijfde categorie.
Concrete resultaten, aanzienlijke bedragen
Dankzij financiële recherche binnen de Rijksrecherche kunnen andere partijen (zoals NMa, Belastingdienst) succesvol optreden. Dat leidt tot steeds meer concrete resultaten, waarbij het om aanzienlijke bedragen kan gaan. Zo is in 2011 op basis van rijksrechercheonderzoek niet alleen voor 700.000 euro ontnomen, er is ook informatie verstrekt aan de Belastingdienst die daardoor 40.000 euro heeft kunnen afnemen. Door het ministerie van Infrastructuur en Milieu in samenwerking met de landsadvocaat is voor nog eens 3,4 miljoen beslag gelegd. Ook waren twee financieel rechercheurs betrokken bij het uitvaardigen van het eerste Europese bevriezingsbevel waarmee in België beslag werd gelegd op het vermogen van de verdachte. Dit gebeurde direct na de invoering van het kaderbesluit 2003/577/JBZ dat zulke bevelen mogelijk maakt. Een aansprekend succes betreft het al in het begin van dit artikel genoemde onderzoek naar een wegenbouwbedrijf. Financieel rechercheur Ad Ravenstijn schetst hoe dat traject is gelopen. "De teamleider van dat onderzoek heeft samenwerking gezocht met de NMA. Het is voor het eerst dat opsporingsonderzoek dusdanige informatie opleverde dat de NMA een boete kon opleggen. In samenspel met het Rijksrecherche onderzoeksteam, het OM en de NMA kreeg het bouwbedrijf een boete van drie miljoen."
Werkwijze en spelregels
De Rijksrecherche wordt ingeschakeld voor onderzoeken naar ambtelijke corruptie waarbij (leidinggevende) politieambtenaren, leden van de rechterlijke macht en vooraanstaande bestuurlijke ambtsdragers zijn betrokken. Ook kan de Rijksrecherche onderzoek instellen naar ambtenaren die informatie lekken of mogelijk zijn omgekocht bij aanbestedingstrajecten. Onderzoeken richten zich op zowel de omkoper als de van ambtelijke corruptie verdachte ambtenaar. Wie ambtenaar is wordt omschreven in artikel 84 van het Wetboek van Strafrecht. (Zie kader 'Wie is ambtenaar?') De Rijksrecherche bouwt continu aan haar netwerk binnen het openbaar bestuur om het inzicht op risico's tot ambtelijke corruptie te vergroten, en om op basis daarvan ook preventief te kunnen adviseren. In het kader van financieel rechercheren zoekt de Rijksrecherche in toenemende mate de samenwerking met instanties als de NMA, het ICOV en het BOOM, waarbij gebruik wordt gemaakt van elkaar aanvullende bevoegdheden en mogelijkheden om zo efficiënt mogelijk af te pakken.
Wie is ambtenaar
Volgens artikel 84 van het Wetboek van Strafrecht zijn ambtenaar onder andere leden van algemeen vertegenwoordigende organen, zoals de beide Kamers van de Staten Generaal, provinciale staten en gemeenteraden. Ook als minister, staatssecretaris, commissaris van de Koningin, gedeputeerde, burgemeester, wethouder ben je voor het strafrecht ambtenaar (artikelen 362 en 363 Sr, lid 3). Dat geldt tevens voor rechters en functionarissen bij de gewapende macht, en voor leden van algemeen vertegenwoordigende lichamen op (deel)gewestelijk niveau, zoals Hoogheemraden/Waterschappen.
De Hoge Raad definieert ambtenaar als:
'degene die door het openbaar gezag is aangesteld tot een openbare betrekking om een deel van de taak van de Staat of zijn organen te verrichten' (o.a. HR 1 december 1992, NJ 1993, 354). Deze definitie is in 1995 verbreed tot 'degene die onder toezicht en verantwoordelijkheid van de overheid is aangesteld in een functie waaraan een openbaar karakter niet kan worden ontzegd teneinde een deel van de taak van de Staat of zijn organen te verrichten' (HR 30 mei 1995, NJ 1995, 620). Dus ook medewerkers in dienst van particuliere bedrijven, onder toezicht en verantwoordelijkheid van de overheid werkzaam, kunnen als ambtenaar gezien worden. Bijv. receptiemedewerkers of beveiligers.
Volgens een uitbreiding van artikel 364a, zijn personen in de openbare dienst van een vreemde staat of van een volkenrechtelijke organisatie ook ambtenaar. Maar ook voormalige ambtenaren worden gelijkgesteld met ambtenaren ten aanzien van de artikelen 362 lid 1 sub 2 en 4, 363 lid 1 sub 2 en 4. De rechter van een vreemde staat of van een volkenrechtelijke organisatie wordt gelijkgesteld met de rechter ten aanzien van artikel 364 Sr.
