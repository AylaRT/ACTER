Zo maak je zelf een Kür op muziek
Vind jij het ook altijd zo gaaf, spannend en prachtig om ruiters op grote evenementen als de Olympische Spelen of de wereldkampioenschappen een Kür op muziek te zien rijden? Maar wist je dat je dit zelf ook kunt doen? Je kunt op verschillende niveaus meedoen aan wedstrijden met de Kür op muziek. Jeroen Hendrix (hij maakte onder andere een kür voor Dinja van Liere en Nicole den Dulk) van Jeroen Hendrix Productions vertelt hoe hij het maken van een Kür aanpakt en geeft je tips om er zelf een te maken.

Jeroen heeft al heel wat Küren gemaakt: "Ik heb Küren gemaakt voor zowel beginners als voor gevorderden, voor bekende en minder bekende ruiters. Enkele bekende ruiters waar ik een Kür voor heb gemaakt zijn; Christa Larmoyeur, Dinja van Liere, Jeanine Nieuwenhuis, Jorinde Verwimp en Nicole den Dulk."

Ken je de Kür van Dinja van Liere, die zij reed met Duval's Capri Sonne? Deze begint met het nummer 'I'm sexy and I know it' en is ook gemaakt door Jeroen!

Een Kür maken
"De opdrachtgever levert een video aan waarop de combinatie de choreografie of proef rijdt waar de muziek bij moet komen. De eerste stap is vervolgens om te bepalen welke tempo's qua muziek hier het beste bij passen", vertelt Jeroen. "Samen met de ruiter bespreek ik de muziekkeuze. Dit is in veel gevallen een combinatie van muziek die bij het uiterlijk, de bewegingen en het karakter van het paard passen. En natuurlijk wat de ruiter mooi vindt en waar deze zich prettig bij voelt. Wil de ruiter iets wat eigenlijk niet bij het paard en zijn bewegingen past, dan is het verstandig dit toch te heroverwegen."
Jeroen probeert de ruiter door middel van de muziek door de Kür te begeleiden. "Door verschillende melodieën en accenten geef ik aan waar de ruiter zich in de Kür bevindt. Dit geeft vertrouwen aan de ruiter, wat natuurlijk positief kan uitpakken voor het resultaat in de wedstrijd."

Zelf een Kür maken
Wil je zelf Kür maken, dan heeft Jeroen nog een tip voor je. "Zet een metronoom-app op je telefoon, waarbij je via het op de maat tikken op je telefoon, het tempo van de gangen van je paard kunt bepalen. Aan de hand van deze tempo's kun je muziek uitkiezen. Door de app opnieuw te gebruiken bij het uitkiezen van de muziek, kun je horen of de tempo's matchen. Een draf ligt bijvoorbeeld rond de 150 bpm (beats per minute), wanneer je muziek hebt die rond de 120 bpm ligt, dan is de kans groot dat de muziek niet past."

Wanneer je zelf aan de slag gaat met het maken van een Kür, zijn de overgangen in het tempo vaak het lastigst. "Bij veel van dit soort Küren vallen gaten bij overgangen of hoor je onregelmatigheden. Let hier dus goed op wanneer je zelf muziek aan elkaar gaat plakken. Ik kies er bewust voor om meestal geen gebruik te maken van bestaande muziek, maar zelf instrumenten te bespelen. Dit kost wat meer tijd, maar je bent wel flexibeler."

