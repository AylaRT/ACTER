Het rijden van jonge paardenproeven en de PAVO-Cup, is een vak apart. Of toch niet? 'Als je paard voor elkaar is en je werkt hem er een klein beetje naar toe, hoef je verder niet veel bijzonders te doen', is de mening van viervoudig Wereldkampioen jonge paarden Hans Peter Minderhoud. Wat Hans Peter daarmee bedoelt, legt hij in deze aflevering uit.

Is het rijden van jonge paarden competities anders dan het trainen van jonge dressuurpaarden? 'Ja en nee. Als het de bedoeling is dat een paard meeloopt in bijvoorbeeld de Pavo Cup, moet je daar naar toewerken. Met een paard dat niet naar de Pavo Cup hoeft, kan je je voor de volle 100% richten op de basis. Als het paard bijvoorbeeld nog wat moeite heeft met uitstrekken, ga je dat toch oefenen. Want je paard moet echt duidelijke verruimingen laten zien, wil het kans maken op een plekje in de volgende ronde. Als je geen Pavo Cup zou rijden met hetzelfde paard, dan laat je het uitstrekken voor wat het is. Bij een paard met genoeg kwaliteit komt het met het sterker worden en meer in balans gaan vanzelf wel. Op zich kan het rijden van de Pavo Cup geen kwaad voor het paard, mits je weet waar je mee bezig bent en de basis nooit uit het oog verliest', benadrukt Minderhoud. In deze verdere aflevering geeft Minderhoud, die zelf al jarenlang uiterst succesvol is met zijn jonge paarden, een aantal handige tips voor iedereen die jonge paardencompetities rijdt.

Proeftechnische insteek

'Voordat je aan competitiedeelname denkt, ga je er vanuit dat je paard voor elkaar is. Het hoort in balans op zijn eigen benen te lopen, is fijn nageeflijk en heeft geen moeite met het maken van overgangen en de gevraagde oefeningen waaronder zijgangen. De zijgang die voor een vierjarige wordt gevraagd is het wijken voor de kuit in draf. Van een vijfjarige wordt schouderbinnenwaarts gevraagd. Maar een competitie rijden gaat verder dan alleen het beheersen van de oefeningen. Het is voor een jury onmogelijk de aanleg te beoordelen van een paard dat bijvoorbeeld nog niet fijn in de aanleuning loopt.

Voor je aan competities denkt, ga je er vanuit dat je paard voor elkaar is
Toch zie je nog heel dikwijls paarden op de voorselecties rondlopen die echt niet goed genoeg voor elkaar zijn. Ik vraag me dan altijd af of er thuis niet iemand is die even mee kan kijken. Mocht je zelf twijfelen of je paard er klaar voor is, overleg het dan met je instructeur. Ruiters die op breedtesportwedstrijden hoge punten halen in de L of M dressuur hebben het idee dat ze op de Pavo Cup ook hoge ogen scoren. Dat kan wel, maar gaat lang niet altijd op. Het proeftechnische aspect is zeker bij de Pavo Cup van ondergeschikt belang. Bij de jonge paardenproeven zoals de KNHS die op dit moment kent, is de insteek ook duidelijk niet proeftechnisch. Het gaat om de aanleg, de kwaliteit van de bewegingen, de zelfhouding en het vermogen tot schakelen. Daar wordt naar gekeken, en daar wordt het paard op beoordeeld.'
Er naartoe trainen

'Ik werk mijn paarden naar dit soort competities toe. Kijk, met de jonge paarden die geen Pavo Cup lopen, ben  ik voornamelijk met het basiswerk bezig. Met een paard dat wel Pavo Cup loopt, verlies je het basiswerk niet uit het oog, maar je probeert wel of je hem wat mooier kan laten draven en meer expressief kan laten uitstrekken. Dit doe je voornamelijk door aandacht te besteden aan die onderdelen. Per paard is de voorbereiding verschillend, het komt erop neer dat je de mindere onderdelen vaker oefent. Er zijn paarden met onderdelen die echt zwakker zijn en er zijn paarden die geen zwakke onderdelen kennen. Paarden als Exquis Vivaldi en Freebird Ucelli bijvoorbeeld, zij liepen als vanzelf naar de Pavo Cup titel. Daar hoefde ik in de voorbereiding eigenlijk niets bijzonders voor te doen. Dan probeerde ik het uitstrekken in de training en na een paar passen wist ik dat het goed zat. Paarden met zoveel kwaliteit zijn natuurlijk een zeldzaamheid. Veel paarden zijn van nature net even minder getalenteerd, maar dat wil niet zeggen dat ze niet ver kunnen komen in de sport. Zaken als karakter en gezondheid spelen ook een belangrijke rol in de ontwikkeling van een dressuurpaard. Maar op een jonge paardencompetitie als de Pavo Cup hebben zulke paarden het moeilijker. Het is belangrijk om geen gekke dingen te gaan doen met een paard, maar gewoon netjes door te trainen. Op de lange termijn heb je er namelijk niets aan als je een paard – door er bijvoorbeeld meer druk op te zetten – boven zichzelf uit laat stijgen tijdens een Pavo Cup. Ten eerste is het niet goed voor het paard. Ten tweede zit je dan met zo'n paard voor de rest van z'n leven tegen dat ene succes aan te rijden. Want de verwachtingen van een Pavo Cup kampioen zijn altijd hoger gespannen, dan de verwachtingen van een paard dat tiende is geworden in de Pavo Cup. Opleiding en de basis van een paard gaat altijd boven het korte termijn succes.'

Aanleuning

'Op de Pavo Cup wil de jury de paarden in de wedstrijdhouding zien. Als ik naar zo'n competitie toe train, zet ik ze wel een keer vaker in de gevraagde wedstrijdhouding. Hoe vaak, is een beetje afhankelijk van het paard. Thuis in de training stel ik de jonge paarden meestal wat ronder in. Dat doe ik bewRV108254RSust. Als je ze rondje na rondje zo bovenin – als in de wedstrijdhouding – zou rijden, dan worden ze daar niet beter van.'

In de Pavo Cup rijd je vrijwel altijd met meerdere combinaties in de ring. Daar zitten voordelen aan. Maar een nadeel is dat het soms op 'the survival of the fittest' uitdraait. Jury's nemen erg veel tijd om de paarden te bekijken, en soms ben je wel een kwartier in de ring. Een kwartier vlammen met een vier- of vijfjarig paard is vaak niet te doen. Dus ik houd het altijd wel een beetje in de gaten op welke combinatie de jury let, zodat mijn paard niet 'leeg' is als de aandacht op mij gevestigd is. Ook zorg ik ervoor dat mijn paard nog niet moe is, als ik de ring inga. Als ik de kans krijg, ga ik ook liever in een groepje met twee paarden dan in een groepje met drie paarden. Maar dat is natuurlijk organisatorisch lang niet altijd mogelijk.

Er zijn ook jonge paarden proeven, die vergelijkbaar zijn met het rijden van een dressuurproef, en waar je alleen in de baan bent. Denk bijvoorbeeld aan de jonge paarden proeven van de KNHS, waar je conform 'hengstencompetitieformule' je eigen choreografie kan rijden. Een ander voorbeeld is het WK in Verden waar je een voorgeschreven proef rijdt. Of je met het rijden van voorgeschreven proeven ook het meest talentvolle paard naar voren haalt, is iets waar je over kunt discussiëren. Voordeel is wel, dat de proef meestal niet langer dan een minuut of vijf duurt, en wat dat betreft minder een uitputtingslag voor het jonge paard is dan het rijden van de Pavo Cup.

Kloppend in balans

Het is de laatste jaren sterk verbeterd, maar het komt nog steeds voor. Paarden die zo hard mogelijk in de rondte worden gestuurd. Een beetje het idee van 'de bestgaande rijproef' van vroeger. Dat is duidelijk niet de bedoeling van de hedendaagse jonge paarden wedstrijden. Een paard hoort in balans voor te worden gesteld, en de gevraagde oefeningen en overgangen moeten ook in balans zijn. Als een paard in balans is klopt alles, het tempo, de aanleuning en meestal dan ook de oefeningen.