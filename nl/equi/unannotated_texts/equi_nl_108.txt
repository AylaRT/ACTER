Jolanda Adelaar: "Mooier, sterker en leniger door dressuurtraining"

Zaterdag 12 augustus gaf dressuuramazone en -instructrice Jolanda Adelaar een clinic in het Utrechtse Harmelen. Iedereen was welkom, koud- en warmbloedpaarden. Een clinic van Jolanda in Nederland is best bijzonder, want Jolanda woont inmiddels alweer vier jaar in Italië. Daar woont ze met haar drie paarden Super Guus, Carletto, Jai en hondje Dapper.

Super Guus kennen we allemaal wel, inmiddels is de beroemde Fjord waarmee Jolanda mee reed op subtopniveau, al 24 (!) jaar oud en nog steeds topfit. Jolanda: "Guus is zo fit dat hij nog mee op wedstrijd zou kunnen."

De opvolger van Guus is Carletto van acht jaar, een echt Italiaans paard (Murgese). Met Carletto traint ze inmiddels al op Prix St. Georges-niveau en het doel met Carletto is om de Grand Prix te behalen.

Jolanda's nieuwste aanwinst is een KWPN-paard genaamd Jai, hij is pas drie jaar oud. Voorlopig mag hij nog lekker samen met Guus op de wei staan en wordt hij beleerd door Jolanda.

Dressuur met barok paard
Jolanda vertelt over het rijden van haar paard Carletto: "De Murgese is een echt barok ras, daarom heb ik ook een Portugese instructeur van de Portugese klassieke rijschool. De barokke rassen zijn vooral korte paarden en kunnen daardoor goed verzamelen. Lengte oefeningen gaan moeilijker en omdat mijn instructeur veel met Lusitano's werkt, snapt hij dat en kan me goed helpen. Jolanda vertelt verder: "Ik vind het mooi om met een ander ras, dat er niet voor gefokt is, dressuur te rijden. Dressuur is voor elk paard goed, vooral de bespiering. Dat laat zien waar de dressuur voor bedoeld is."

Verschil tussen Nederland en Italië
Jolanda vertelt over de verschillen in de paardensport van de twee landen: "Het is totaal anders, in Italië staan paarden nog veel meer binnen. In Nederland gaan bijna alle paarden wel naar buiten, zelfs in de topsport. In Italië is het heel gebruikelijk om ze altijd op stal te zetten en dat ze alleen maar in de stapmolen komen. Ze hebben in Italië misschien minder kennis over de primaire behoeften van paarden. De paarden worden afstandelijker behandeld, er zit bijvoorbeeld altijd een muur tussen de stallen. In Nederland is dat meestal niet zo, dan zijn de tussenwanden van boxen meestal gescheiden door spijlen, waardoor de paarden hun buurman kunnen zien. Dat is super fijn, omdat het hun behoefte als kuddedier ten goede komt en ze zo minder geïsoleerd op stal staan."

Tips van Jolanda
Tijdens de clinic krijgt Jolanda iedere combinatie maar kort te zien. Jolanda: "Het is heel moeilijk, je ziet ze maar heel kort. Vaak rijden ze met z'n tweeën tegelijk, dan is het ook lastig om de aandacht eerlijk te verdelen. Ik probeer iedereen een goede tip mee te geven."

Jolanda kijkt tijdens een clinic eerst altijd naar de houding en zit van een ruiter. "De houding en zit bekijk ik als eerste, dat komt terug bij het rijden van elk paard. Daar begint het mee, als de houding en zit goed is, kijk ik naar de tempocontrole. De controle over het tempo is heel belangrijk. Als het paard niet goed voor je been is, kun je het paard niet goed van achter naar voren rijden."

"Tot slot is het belangrijk om te onthouden dat het mooie aan dressuur is, dat het voor elk paard is. Ieder paard wordt er mooier, sterker en leniger van."