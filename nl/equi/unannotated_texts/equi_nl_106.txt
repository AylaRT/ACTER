Ben jij klaar voor je eerste Z2-proef?
Je instructeur vertelt je dat jullie de volgende les gaan beginnen aan de vliegende galopwissel. Het is zo ver, we gaan beginnen aan een Z2-proef! Hoe bereid je jezelf en je paard het beste voor op deze klasse? En hoe leer je je paard die beruchte vliegende wissel? Tahnee van Wenum is Grand Prix-amazone en instructrice. Tahnee vertelt je alles over het rijden van een Z2-proef en hoe je deze vliegende galopwissels het beste kunt aanpakken.

"Om een juiste Z2-proef te kunnen rijden, vind ik het belangrijk dat een paard 'aan elkaar' loopt", vertelt Tahnee. "Vaak zie ik combinaties hun Z2-proef rijden waarbij het paard zichzelf nog niet draagt of kan dragen in de oefeningen. Dit uit zich in een in tweeën gesprongen galopwissel, waarbij het achterbeen later bij komt, of een galopappuyement waarbij het paard niet de opwaartse galopsprongen kan behouden tijdens de zijgang en daarbij bijna niet zijwaarts wordt gereden."

'Een snel paard jaag je het voorbeen in. Een actief paard wil met je dansen'
Gedragenheid creëren
"Het is erg belangrijk dat je je paard thuis, en tijdens je Z2-proef, actief houdt. Let op! Actief is niet sneller! Als je je paard snel gaat rijden, in plaats van actief, gaan er dingen fout. Het paard wordt zwaar in de hand, valt op het voorbeen, het kruis wordt het hoogste punt van het paard en heeft geen balans meer. Het resultaat daarvan is dat het paard uit elkaar valt", vertelt Tahnee. "Probeer thuis veel te schakelen waarbij het paard moet leren dat been geven niet per definitie hard weg lopen, maar actiever worden betekend. Rent het paard weg op je been? Neem hem terug totdat je in zijn ritme komt.

Voel je dat je paard samen met jou gaat 'dansen' in plaats van in zijn eentje de sneltrein wil halen? Ontspan dan in je lijf en ga mee met de beweging. Vaak krijg je dan meer impuls en het lijf komt meer aan elkaar. Zo zullen je oefeningen meer impuls en gedragenheid laten zien."

Ingrediënten
Het typerende aan een Z2-proef is natuurlijk de vliegende galopwissel! Dit is de allereerste klasse waarin deze oefening wordt gevraagd en dat vergt de nodige training thuis. "Om een goede taart te bakken zijn er ingrediënten nodig. De ingrediënten voor een wissel zijn:
Ingrediënt 1: Een goede galop! Zonder balans en gedragenheid heb je geen goede galop en kun je dus geen goede wissel rijden.
Ingrediënt 2: Reactie! Reactie op het been is van groot belang tijdens de wissel.
Ingrediënt 3: Focus! Een ruiter zonder focus is als een schip die vaart zonder doel op zee. Blijf gefocust. Wat gaan we doen, waar gaan we het doen en hoe gaan we het doen.
Ingrediënt 4: Geduld! Je begint met een nieuwe oefening, dus geduld is een schone zaak. Fouten maken mag. Blijf rustig en herhaal."

Aan de slag
Nu we de ingrediënten hebben kunnen we een taart bakken, de vliegende galopwissel. "Ik leer ze deze altijd aan vanuit contragalop op een lange zijde. Waarom? Langs een lange zijde kun je je paard net even wat rechter houden. Vanuit een contragalop is het makkelijker voor je paard om vanuit de 'verkeerde galop' naar de goede galop te springen. Ik zorg er altijd voor dat ik mijn nieuwe buitenschouder aan de bakrand plak. Dan maakt een paard zich hol om je nieuwe binnenbeen. Vervolgens denk ik aan het inzetten van een appuyement, waarbij ik inkom met mijn nieuwe buitenbeen en spring ik de wissel. Op deze manier leert je paard te springen op je buitenbeen."

Om alles extra overzichtelijk te maken geeft Tahnee ons een handige checklist. Zo kun je controleren hoe jij en je paard ervoor staan.

Checklist voor ruiter & paard
Denk aan activiteit en niet aan snelheid. Je wilt dansen met je paard en niet de sneltrein halen.
Bereid je oefeningen goed voor en maak eerst je huiswerk goed af voordat je op wedstrijd gaat.
Blijft gefocust. Wat gaan we doen. hoe gaan we het doen en wanneer gaan we het doen.
Train je wissels goed totdat je ze thuis op ieder gewenst moment kunt springen. Voorkom daarmee frustratie op wedstrijd
Een goede voorbereiding is het halve werk
Bereid tijdens je Z2-proef alle oefeningen goed voor. Neem de tijd om na te denken en voor te bereiden. Ben jij in staat bent om rustig te blijven en na te denken over wat je doet? Dan zal je paard dit overnemen en je beter begrijpen. Met als resultaat dat ook de oefeningen makkelijker zullen gaan. Forceer niks. Lukt het thuis nog niet? Wacht met op wedstrijd gaan. Het geeft een hoop stress voor jou en je paard als je bij voorbaat al weet dat een oefening de mist in gaat. Trainen, focussen, herhalen en blijven oefenen.

