Wendingen rijden: dit is de beste oefening om te checken of je het goed doet!
Wendingen worden door iedere ruiter net weer even anders gereden. Vraag maar eens rond, hoe iemand stuurt. Hoe laat je je paard weten dat hij de bocht door moet?
Onlangs heb ik eens rondgevraagd bij verschillende ruiters. Wat bleek? Ik kreeg van iedereen net weer een ander antwoord. Sturen doe je vooral op gevoel. Wanneer ik vroeg wat dan precies de hulp was konden veel ruiters niet echt een eenduidig antwoord geven. Tijd voor opheldering!

Heb je je wel eens af gevraagd hoe je paard begrijpt dat hij moet wenden? Hoe maak jij bijvoorbeeld het verschil tussen stelling nemen en daadwerkelijk wenden?
Niet zomaar verder lezen nu, nee, echt even op een rijtje zetten voor jezelf. Hoe weet je paard dat hij alleen stelling moet nemen, of ook de wending moet lopen?
Een super leuke oefening om te checken of je duidelijk genoeg bent naar je paard is de volgende:
Rijdt een grote volte en blijf even op de volte. Maak nu de volte aan alle zijdes een meter korter, je volte wordt dus nu een volte op de binnenvolte/hoefslag als het ware. Wanneer je linksom de volte rijdt, pak dan eens stelling rechts. Blijf verder de volte even groot rijden en op hetzelfde tempo. Lukt dit? Goed zo!

Nog moeilijk? Dan heb je waarschijnlijk de meeste moeite met het stuk vanaf de x richting de hoefslag. Dat is niet zo gek want precies op dat stuk heb je geen aanleuning aan de wand. Dus daar kan je paard zomaar een beetje in de war zijn en rustig de andere kant op willen wenden.

"Dat is leuk allemaal Hester, maar vertel me dan ook maar hoe ik het kan verbeteren!". 
Dacht je misschien.

Heel simpel:
Maak verschil in de hulp tussen wenden en stelling nemen. :)

Wil je weten hoe ik dat doe? Ik houd er vooral van om heel duidelijk en eenvoudig te rijden. Ik heb dus zo min mogelijk hulpen tegelijkertijd.

Stelling nemen doe ik door mijn binnenhand een kleine vuist-hoogte omhoog te brengen. Zo werk ik met het bit in op het hoekje van zijn mond, het zachte gedeelte dus.
Wenden doe ik met beide teugels. Met de binnenteugel geef ik ruimte en met de buitenteugel geef ik een beetje druk tegen de hals. Bij paarden die al wat verder in de opleiding zijn, of paarden die heel goed op jouw hulpen reageren kun je ook heel goed je gewichtshulpen gebruiken. Ik zorg dat mijn binnenheup naar voren gedraaid is. Dus bij een wending naar links is mijn linkerheup iets meer naar voren dat mijn rechterheup.

Het stukje volte vanaf de x richting de hoefslag is vaak het moeilijkste stukje. Hier heb je geen aanleuning aan de wand en dan ben je snel geneigd om extra veel te helpen. Dit raad ik je echter af. Probeer je paard op de volte langs de wand zo super goed voor te bereiden op het moeilijke stukje, dat je hem op het stukje vanaf de x juist zo min mogelijk helpt. Je laat hem dus zelf dat moeilijke stuk opknappen. Zodra je weer op je 'vertrouwde' hoefslag stukje rijdt, kun je je paard weer 'bij elkaar pakken' en hem weer op je best voor bereiden op de rest van de volte.

Hoe ik dus een volte rijdt met stelling de andere kant op?
Volte op de linkerhand. Linkerheup naar voren zodat linkerzitbeentje meer druk neemt, beide handen iets naar links ten opzichte van de voorzijde van het zadel. Linkerteugel is dan van de hals, rechterteugel tegen de hals van het paard aan. (ik trek dus niet aan mijn linkerteugel!)
En omdat ik rechterstelling wil doe ik mijn rechterhand iets omhoog.
Bij een jong paard die deze oefening nog niet helemaal beheerst kan ik met mijn buitenbeen een keer extra druk geven om hem te helpen de wending de goede kant op te lopen. Na enkele voltes hebben ze het vaak al door.

Het is heel leuk om de stelling af te wisselen op een volte. En dan het liefst beide kanten op en in stap, draf en galop een keer proberen. Vooral in galop is contrastelling soms moeilijk, maar hier wordt je paard wel heel handig van en lenig!