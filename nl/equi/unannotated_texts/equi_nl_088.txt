Aanleuning; hoe verbeter ik dit?
'Mijn paard en ik hebben altijd zo'n los-vast verbinding. Hoe kan ik dit verbeteren?'
Wanneer je aan het rijden bent en je merkt dat de verbinding van je hand naar de mond van je paard niet altijd even rustig en stabiel is, dan kan er sprake zijn van een los-vast verbinding. Het voelt niet alleen voor jou, maar ook voor je paard onprettig aan. 
Het ene moment heb je te veel contact met de mond van je paard. Misschien voelt het voor jou zelfs wel een beetje als 'trekken'. En het andere moment hangt er weer een boogje in de teugel. Hoe goed je je best ook doet, je merkt dat je moeite houdt met de verbinding.
Je paard laat dit merken door de ene keer zijn hoofd en hals te laten zakken of in te buigen en het andere moment juist behoorlijk tegen de hand in te komen.
Goede aanleuning

Onrustige aanleuning & verbinding oplossen
Om dit probleem op te lossen is het goed om te kijken waar het vandaan komt. Je moet een aantal dingen nagaan. 
Is je paard medisch in orde? Loopt hij loepzuiver in elke gang, heeft hij geen last van (bijvoorbeeld) zijn rug, en zitten er geen vervelende wondjes in de mond of heeft hij geen last van (bijvoorbeeld) haken op zijn tanden?
Past je harnachement? Drukt je zadel nergens te veel en heeft je paard een goed passend hoofdstel en bit?
Zijn deze twee punten helemaal in orde? Dan is het heel waarschijnlijk dat je het probleem van een onrustige aanleuning en verbinding rijtechnisch kan oplossen. 
Van achter naar voor rijden
Je hebt er vast wel eens van gehoord, je moet van achter naar voor rijden.
Een klein rekensommetje of je dit doet: de impuls en energie die je er met je beenhulp 'in' rijdt moet altijd hoger zijn dan de hoeveelheid 'druk' die je met je hand en zit opvangt. 
Merk je dat je het hoofd van je paard toch (onbewust) probeert om met je hand in een houding te krijgen, ronder of lager bijvoorbeeld. Zonder dat je het achterbeen van je paard motiveert om meer gewicht op te nemen, dan verbreek je het bovenstaande 'rekensommetje'.  Je paard kan dit teruggeven aan jou door een los-vast verbinding of onrustige aanleuning te hebben.
Je paard voor het been maken

Het verbeteren van de aanleuning
Je kan de aanleuning verbeteren door je paard steeds sneller op je beenhulp te laten reageren. Zorg ervoor dat je duidelijk met je paard communiceert. Een beenhulp moet het achterbeen van je paard 'aan' zetten. Met je hand en je zit kun je de hoeveelheid energie die je in je paard stopt controleren en opvangen. Natuurlijk met een zachte en rustige hand. 
Veel gemaakte fout bij het verbeteren van de reactie op je hulp
Wanneer je met je been je paard motiveert om naar voren te gaan of de achterhand meer onder de massa te laten treden, zorg er dan voor dat je je handen niet helemaal naar voren steekt waardoor de teugel los gaat hangen. Je verbreekt dan als het ware het licht gespannen elastiekje waardoor je paard langer wordt in zijn lijf en als het ware weg rent voor je hulp.
los van de teugel of áán de teugel?

Aanleuning of 'los'leuning
Ik zeg wel eens voor de grap; 'Het heet áánleuning, geen losleuning' tegen een ruiter die vooral bezig is zijn paard los te maken in de kaak door heel veel kneepjes en ophoudingen te geven met zijn hand. Dit is niet de bedoeling. Het is juist de bedoeling dat je paard het bit en je hand gaan áán nemen en niet wil loslaten. 
Kortom: bij een goede verbinding en aanleuning voel je dat je paard attent is op al je hulpen, energiek naar voren treed bij een beenhulp en zacht in je hand deze energie terug laat vloeien. Zijn rug voelt verend, alsof je op een golfje zit. Een paard die echt goed in aanleuning is zit vaak ook heel lekker met doorzitten bijvoorbeeld. Je deint dan mee op zijn rug, zonder stuiters en wiebels. 
Heel veel succes met oefenen op een fijne constante verende verbinding! Ik hoor graag jouw ervaringen terug en wat je met de tips uit dit artikel hebt gedaan. 