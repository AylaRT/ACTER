Ben jij klaar voor je eerste M1-proef?

Hoera! De winstpunten voor de klasse M1 zijn binnen. Je bent benieuwd of jullie klaar zijn om de overstap te maken. Je staat namelijk al te popelen om die M1-proef te rijden. In dit artikel vertelt internationaal Grand Prix-amazone Danielle van Mierlo ons alles over de perfecte voorbereiding voor jouw M1-proef. Ready, set, GO!

Een M1-proef staat vooral bekend om zijn schouderbinnenwaarts en het lastige lijntje in contragalop. Maar wat komt er nog meer bij een M1-proef kijken? In het M1 is het namelijk verplicht om door te zitten. Danielle vertelt hierover het volgende: "Ik zie vaak dat ruiters tijdens het doorzitten uit balans raken. Ze zoeken steun aan de voorkant en raken eigenlijk alles kwijt. Op dat moment rijden ze niet meer zoals ze anders wel kunnen. Een jury ziet dit vaak en het is slim om dan toch nog even thuis te oefenen."

Controle en verzameling
Het wordt per klasse belangrijker en in een M1-proef nog belangrijker: controle en verzameling. "De onderdelen komen steeds sneller achter elkaar. Als je meer controle hebt creëer je voor jezelf ruimte tussen de oefeningen. Rijd de hoeken goed door en geef een duidelijk begin en eind aan je oefening", vertelt Danielle. "Ook wordt er meer verzameling verwacht. Je paard moet niet op de voorhand lopen maar zijn gewicht overnemen op het achterbeen."

Schouderbinnenwaarts en de buitenschouder
Het is niet zo makkelijk als het lijkt en misschien wel de moeilijkste oefeningen uit een M1-proef, schouderbinnenwaarts. "In eerste instantie moet het wijken goed voor elkaar zijn. Hierin is het belangrijk dat je beheersing hebt over de buitenkant. Zodra je deze beheersing hebt kun je de schouder de binnenhoefslag opsturen. Een fout die ik regelmatig zie gebeuren is dat mensen de achterhand naar buiten sturen. Durf je paard de binnenhoefslag op te sturen, zodat zijn voorhand op het derde spoor komt. Pas dan ga je zijwaarts. Op een makkelijke manier kun je stiekem een beetje wijken over de hoefslag", vertelt Danielle. "Om de controle over de buitenschouder te checken kun je een keer op de binnenhoefslag schouderbinnenwaarts rijden. Uiteindelijk kun je zo steeds meer naar de hoefslag toewerken."


Om alles extra overzichtelijk te maken geeft Danielle ons een handige checklist om te controleren hoe jij en je paard ervoor staan.

Checklist voor ruiter en paard
Jullie beheersen de oefeningen goed. Op foutjes word je namelijk sneller afgerekend.
Markeer de overgangen. Rijd bij de middendraf duidelijk weg, maar ook weer duidelijk terug.
Je paard kan voldoende verzameling tonen tijdens de M1-proef
Je paard is goed rechtgericht. Dit is belangrijk voor zijn balans in de verzameling. Hij moet in balans, tussen twee benen en twee teugels in zijn.
De lengtebuiging is goed in orde. Dit heb je nodig voor schouderbinnenwaarts. Daar kun je niet meer smokkelen zoals bij het wijken.
Tijdens het doorzitten zit je jezelf en je paard niet in de weg.
Thuis rijd ik bijna alleen maar licht.
Je verwacht het niet snel van een Grand Prix-amazone. Maar Danielle rijdt hoofdzakelijk licht tijdens haar trainingen. "Voor een paard voelt het alsof je iets minder mee zit en je creëert automatisch meer verzameling. Alleen vlak voor een wedstrijd, tijdens het proefgericht trainen, ga ik doorzitten."

Buikspieroefeningen
Omdat doorzitten vaak een struikelblok is, geeft Danielle misschien wel de gouden tip: "Ga thuis buikspieroefeningen doen! Daarnaast kun je tijdens je training kleine stukjes doorzitten. Verlies je 'het gevoel'? Ga dan terug naar stap. Wissel af en rijd niet te hard. Rijd in een rustig tempo zodat je kunt voelen waar je moet zitten en dat je door je paard wordt meegenomen in het zadel. Als je te hard rijdt, zit het lastig en ga je stuiteren."

Foutje? Bedankt!
We maken allemaal wel eens een foutje. Toch? Het kan de beste overkomen.

Als vroeger het uitstrekken fout ging zei ik: "Zie je wel, het is weer zo'n dag!"
Maar zo zit het eigenlijk niet. "Een proef heeft dertig onderdelen. Probeer per onderdeel je punt te pakken. Bij één foutje is het niet gelijk verloren. Houd de onderdelen die normaal goed gaan ook écht goed. Het is zonde als je dit laat vallen. Deze sterke kanten kun je gebruiken om extra te scoren. Dan kun je jezelf een foutje permitteren op de moeilijke onderdelen. Zorg dat je tijdens je proef goed op de letters rijdt. Dat kan zomaar een of twee punten per onderdeel schelen."

Als je dit én het proefgerichte thuis helemaal voor elkaar hebt is het tijd om deze stap te maken. Veel succes dit weekend op wedstrijd en laat zeker weten hoe jouw eerste M1-proef is verlopen!