Carrouselrijden; heb jij het in je?
De manege is bij uitstek de perfecte plek om te leren en nieuwe dingen te ontdekken. Wat dacht je bijvoorbeeld van carrousel? Je leert goed samenwerken, nauwkeurig te rijden en het is ook nog eens super gezellig! Maar ben jij er geschikt voor?

Carrouselrijden vereist veel precisie en samenwerking van paard en ruiter. Ben je benieuwd of het iets voor jou zou kunnen zijn? Wij hebben samen met José Baars, eigenaar van Manege Waarland en commandant van carrouselgroep Waarland Blues, de vijf eigenschappen van een goede carrouselruiter voor je op een rijtje gezet.

Teamplayer
"Een carrouselgroep bestaat uit 12 of 16 ruiters en de teamspirit staat voorop. Je doet samen je best voor een mooi eindresultaat. Je moet bereid zijn om in het belang van het team mee te denken en het beste uit jezelf en je team te willen halen."

Gefocust
"Focus en inzet hebben voor de sport en voor de groep zijn erg belangrijk. Het hele jaar door train je met dezelfde groep. Je raakt hierdoor goed op elkaar ingespeeld raakt en dat kun je merken. Iedereen in de groep krijgt een eigen taak, zo regelt de 'captain' de communicatie en coördinatie voor een wedstrijd."

Creatief
"Het is altijd fijn als een ruiter meedenkt over de manoeuvres en de muziek. Soms kloppen de aangedragen figuren dan nog niet helemaal, maar er valt altijd wel wat van te maken. Als commandant sta ik altijd open voor leuke nieuwe ideeën. Als beginnende carrouselruiter sta je misschien nog versteld van wat een groep van 16 paarden en ruiters allemaal kan, maar je leert na verloop van tijd steeds beter de manoeuvres kennen."

Nog beter willen leren rijden
"Vooral kinderen en beginnende ruiters kunnen heel veel leren van carrousel. Het vraagt een andere manier van rijden, waarbij je leert vooruit te kijken en te sturen met je ogen. Je ziet de houding van de ruiter verbeteren en ook in de manegeles maken ze dan vaak een gigantische sprong voorwaarts."

Dol op lol
"Carrousel is vooral ook ontzettend gezellig! Carrousel is geschikt voor iedereen die heel veel lol heeft in het paardrijden. En wedstrijden zijn al helemaal leuk. Het is een hele organisatie, maar iedereen heeft zijn eigen taak en we maken er een gezellige dag van. Het is echt de leukste sport die je maar kunt bedenken! De prijsuitreikingen na de wedstrijd zijn helemaal een feestje!"