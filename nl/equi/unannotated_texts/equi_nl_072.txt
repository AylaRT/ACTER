Johan Hamminga: 'Voorwaartse drang is alles'

Even voorstellen: Johan Hamminga

Johan Hamminga heeft als jurylid, africhter en instructeur een enorme staat van dienst opgebouwd. De topinstructeur is een van de grootste dressuurtrainers van Nederland die menig (sub)topruiter onder zijn hoede heeft. Zelf heeft Johan tot en met de Grand Prix op wedstrijdniveau gepresteerd, maar voornamelijk is hij bekend als africhter. Al meerdere goede (jonge) paarden verlieten zijn stal in Elspeet waar hij dagelijks met de training van paarden en amazones bezig is. Johan was tevens KNHS-trainer en verzorgde de instructie van de ORUN-opleiding. Voor dit artikel gaf Johan les aan een Hoefslag-abonnee en hiervoor koos hij uit de inzendingen Hester van Beek. 'Wat ik zocht in de kandidaat was jeugd, opbouw en dat je er iets mee kunt. Dit was een frisse jonge combinatie waarmee ik ergens aan kon werken. Dat vind ik het mooiste en dat vond ik terug in het filmpje van Hester'

Hester van Beek

Hester (15) heeft net de overstap naar de paarden gemaakt en rijdt nu het elfjarige familiepaard Anory (v. United). Bij de pony's reed ze al Z2 en Anory start ze nu in het L1. Pas sinds april is dit duo een combinatie. 'We hebben haar als negenjarige bij haar fokker gekocht, waar ze achter een varkensschuurtje stond en niet veel meer hoefde te doen dan twee keer in de week wat recreatief rijden. Mijn moeder heeft haar gereden. Ook mijn vader rijdt haar en ik dus sinds april. Mijn moeder spoorde mij aan om me aan te melden voor de les van Johan. Ik dacht dat ik toch nooit kans zou maken, dus toen ik werd gebeld was ik echt heel blij. Anory heeft heel ruime gangen en grote bewegingen. Daardoor is het soms lastig om haar te sluiten en hebben we nog wat problemen met de overgangen. Mij lijkt het super leuk om met dit altijd werkwillige paard hieraan te werken en de puntjes op de 'i' te krijgen.

De les begint: 'Vooruit'

'Als je hier zo rondstapt, wat is dan het eerste waar je aan wil werken?' Hester zegt dat Anory haar kont naar binnen gooit en dus scheef loopt. 'En waarom zou hij dat doen dan?' Nog niet helemaal zeker van haar zaak antwoordt Hester dat ze haar teugels niet helemaal gelijk heeft. 'Dat zou kunnen, maar hij heeft dus een voorkeur om met zijn achterhand een beetje naar binnen te lopen. Als je dat op willen lossen, druk je dan zijn achterhand naar buiten of de voorhand naar binnen? Of doe je nog iets anders? Hester geeft aan de voorhand naar binnen te zetten, waarop Johan vraagt of er nog een middel is om het beter op te lossen. Hester zou hem nog rechter stellen op een rechte lijn. 'Dat is eigenlijk nog niet nodig. In de Grand Prix moeten paarden helemaal recht lopen, maar in het Skala van africhten staat rechtrichten net onder verzameling, dus dat is pas voor het allerhoogste niveau. In de B, L, M en Z is er nog best wel sprake van scheefheid, dus dat heeft nog niet mijn grootste prioriteit. Ik zie nog wel wat dingen waar je aan zou kunnen werken, maar ik probeer dat een beetje uit jou te halen.' Hester is al deze vragen duidelijk niet gewend en weet even niet wat ze moet antwoorden, al geeft ze wel aan dat haar paard sowieso groot stapt. 'Ja en dan ga jij haar terug rijden, dat moet je juist niet doen. Nu heb je een steppende passage-achtige stappas en daar moet je uit, dus vooruit! Nog meer vooruit. Je mag best vaker een keer aandraven. Rijd gewoon maar een paar keer weg en weer terug. Met voorwaartse drang los je veel meer op, dus je moet in het begin niet zo snel terug willen.'