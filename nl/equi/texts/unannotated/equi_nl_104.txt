Waarom zou iedereen eens viertal moeten rijden?Het rijden van afdelingsdressuur, in een viertal of achttal, was vroeger vaste prik bij veel rijverenigingen en ponyclubs. Tegenwoordig gebeurt het een stuk minder, dat is jammer, want het is zo leuk! Waarom het rijden in een viertal een must is, legt Carlijn Oversteegen, ORUN-instructrice en dressuuramazone en viertalcommandant, uit.

"Viertalrijden wordt ook wel afdelingsdressuur genoemd", begint Carlijn. "Dit houdt in dat je geen individuele dressuurproef rijdt maar een dressuurproef met zijn vieren. Het gaat erom dat je goed samenwerkt in deze dressuurproef. Naast je individuele prestatie is het een teamprestatie. Het gaat er niet om hoe alleen jouw paard loopt, maar hoe het hele plaatje er bij elkaar uitziet. Ook de outfits van ruiters en de commandant zijn een geheel in tenue. Het viertal moet een geheel zijn. Iedereen hoort tegelijk de wendingen door te rijden, met dezelfde stelling en buiging in een gelijk tempo. En tussen elke combinatie moet de afstand hetzelfde zijn."

Wat maakt het zo leuk?
"Paardrijden is een individuele sport en daarom is het juist leuk om eens iets samen met anderen te doen", zegt Carlijn. "Afdelingsdressuur is wel een echte teamsport. Je moet samen werken, brainstormen met z'n allen over hoe het nog beter kan, elkaar helpen. Het is gezellig om nieuwe mensen van de vereniging te leren kennen. En het is leuk om na afloop van de training of wedstrijd samen wat te drinken met elkaar en natuurlijk de gewonnen taart te eten! Afdelingsdressuur kan daarom ook meewerken aan de sfeer binnen de vereniging en het verenigingsgevoel versterken."

Hoe begin je met een viertal?
Begin jij ook al helemaal enthousiast te worden? Carlijn legt uit hoe zij is begonnen met haar viertallen: "Ik geef les bij een rijvereniging. Mijn schoonzussen geven daar les aan de ponyclub en mijn schoonzus Richelle is commandant van een aantal pony vier- en zestallen. Toen ontstond het een idee om ook een paarden viertal te beginnen. Tijdens mijn ponytijd heb ik ook in een viertal gereden. Dat heb ik toen als heel erg leuk en bijzonder ervaren, dus dat wilde ik zeker wel weer oppakken! Zo ben ik erin gerold. De eerste paar keren dat ik een viertal moest commanderen, heb ik gelukkig een ervaren commandant aan mijn zijde gehad – Annalies Harenberg- zij heeft mij geleerd waar ik aan moet denken en op moet letten."

Een fanatieke commandant is een vereiste, aldus Carlijn. "Hij of zij moet de groep mee kunnen trekken in het plan van het viertal. Vroeger was viertal rijden heel gebruikelijk bij elke vereniging. Tegenwoordig is dat helaas niet meer zo… Je moet vijf passende ruiters bij elkaar vinden die gemotiveerd zijn en hun afspraken nakomen. Daarom is een reservecombinatie ook heel belangrijk, bij ziekte van mens of dier moet het team elkaar opvangen. Om het plaatje helemaal af te maken is het het mooiste om hetzelfde type paard in te zetten, allemaal even groot en in dezelfde kleur. Dat is wel een uitdaging. In een vereniging ben je vaak beperkt qua combinaties en het is zeker geen 'must'. Het belangrijkste is dat de ruiters gemotiveerd zijn om er samen wat van te maken!"