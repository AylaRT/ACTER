Ben jij klaar voor je eerste ZZ-Lichtproef?

Het is de laatste klasse uit de basissport en staat bekend om zijn pirouettes in galop, zig-zag appuyementen en andere spannende lijntjes. Heb jij het al geraden? In dit artikel geeft Lotte Meulendijks, internationaal dressuuramazone, handige tips om een goede ZZ-Lichtproef te rijden! Tijd om richting jouw nationale carrière tussen de witte hekjes te gaan werken.

Lotte Meulendijks rijdt internationaal dressuur, maar toch pikt ze af en toe nog een ZZ-Lichtproef mee. Lotte vertelt: "Het ZZ-Licht is best een leuke klasse. De laatste keer dat ik een ZZ-Lichtproef reed ging het heel goed", vertelt Lotte lachend. "Het is toch moeilijker dan het Z2 en ook een hele uitdaging. Het is een mooie overstap richting het ZZ-Zwaar en de Lichte Tour. Vaak als paarden de series nog moeilijk vinden, is dit de perfecte tussenklasse."

Controle en afwisseling is belangrijk voor de pirouettes
Wissel vooral veel af met het trainen van je pirouettes, is het advies van Lotte. "Draai je pirouettes zowel groot als klein, zorg dat je iedere pas bepaalt. Anders gaat je paard later in de proef voor je uit denken. Je kunt met de pirouettes beginnen op een volte en daar schouderbinnen en travers vragen. Naast deze werkpirouettes rijd ik ook vaak op de rechte lijn een keer travers en schouderbinnenwaarts zodat ze niet bij elke werkpirouette al denken: 'Hé we gaan een pirouette draaien!', waarbij ze vervolgens uit hun goedbedoelde enthousiasme naar binnen vallen. Afwisseling is belangrijk om controle te kunnen houden, bij elke stap die hij zet. Als je die controle hebt kun je met ontspanning je pirouettes draaien."

Zorg dat je er voor de volle 100% klaar voor bent
Voordat je aan deze nieuwe uitdaging begint, is het belangrijk om er helemaal klaar voor te zijn. Maar wat is dat nou? Wanneer ben je ergens klaar voor en wat heb je daarvoor nodig? Lotte legt uit: "Zorg dat je thuis alle oefeningen beheerst en dat je controle blijft houden. De aanleuning is constant en je kunt alles op ontspanning rijden. Het rijden van de oefeningen en de proeven is voor jou of je paard geen 'moetje'. Ik vind het altijd belangrijk om met plezier en spelenderwijs te werk te gaan. Als je vanuit hier controle kunt houden en je paard staat correct aan de hulpen, dan kun je alles met ze!"

'Blijf altijd naar je gevoel luisteren'
Maar mensen die de top bereiken, doen dat vaak niet alleen. Zo ook Lotte: "Een goede trainer, die je 100 procent vertrouwt, is erg belangrijk. Een klik en de manier van lesgeven is erg belangrijk. Ik ben er van overtuigd dat de trainer zichzelf aan moet kunnen passen. Niet alle paarden moeten op dezelfde manier gereden worden en niet iedere ruiter is hetzelfde. Het is belangrijk om te weten welke manier bij jou en je paard past. Blijf altijd naar je gevoel luisteren en bespreek dit met je trainer. Het gevoel komt namelijk niet altijd overeen met het beeld. Om de juiste trainer te vinden kun je bijvoorbeeld clinics rijden of rondkijken bij iemand zijn les."

Fixeer jezelf niet op de onderdelen
"Veel mensen fixeren zich tijdens hun ZZ-Lichtproef op de onderdelen. Maar je moet je fixeren op het paard en hoe hij loopt. Het klinkt makkelijker dan het is, maar je hebt het nodig om de rest van je proeven door te komen. Gebruik hiervoor de grijze zones, vaak de hoeken. Ik vang hier mijn paard op, laat hem na geven, ontspan en rijd weer toe. Omdat ik dit ook veel thuis train, weten mijn paarden precies wat ik bedoel."

Maar wat moet je allemaal nog meer onder de knie hebben voor een ZZ-Lichtproef? Om dit extra overzichtelijk te maken heeft Lotte hiervoor een klein waslijstje.

Checklist voor ruiter & paard:
Je hebt controle over je paard, de basis is het belangrijkste.
Het beeld is vriendelijk en je hebt een constante aanleuning.
Tijdens je proef kun je overgangen goed markeren.
Het paard kan verzameld lopen. Dit heb je nodig voor je pirouettes.
Thuis ben je er klaar voor. Als je het thuis niet kunt, kun je het op wedstrijd ook niet.
Je hebt een oefenwedstrijd gereden of je proeven geoefend.
De ZZ-Lichtproef heb je uit je hoofd geleerd, zodat je weet wat er komt.
De wissels zijn goed bevestigd en je kunt ze op ieder moment rijden.
Last but not least: plezier is erg belangrijk
"Het allerbelangrijkste vind ik dat ruiter en paard plezier blijven houden. Leer spelenderwijs de oefeningen aan. Met rijden op ontspanning kom je al héél ver. Dat het paard los door het lijf en rechtgericht is moet steeds normaler worden", vertelt Lotte. Tot slot geeft zij nog de tip om je proef door iemand te laten filmen. "Denk niet: 'Ik heb weer gereden, dus ik ga weer naar huis.' Bekijk je proef met je protocol, zodat je er iets van leert voor de volgende keer!"

