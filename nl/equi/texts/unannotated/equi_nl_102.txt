Met of zonder sporen, tips van Monique Peutz
Als ruiter komt er een moment wanneer je kiest voor wel of geen spoortje.  Het is dan goed om eens na te denken waarom je wel of geen spoor wilt gebruiken. Wat zijn de voor- en nadelen van spoorgebruik en waarom gebruiken we ze eigenlijk?

Reacties poll
Toen we in een onlangs in een poll vroegen naar het spoorgebruik van de Bit-lezers kwamen er veel reacties. Veel ruiters gaven aan hun sporen te gebruiken om de hulpen te verfijnen. Bij sommige redenen van spoorgebruik sta je niet altijd stil, zoals de reden van Vicky Vercammen: "Ik heb de sporen niet nodig omdat mijn paard 'lui' is, maar omdat  ik met mijn rechterbeen niet evenveel kracht kan zetten/druk kan geven als met mijn linkerbeen. Dit is het gevolg van een valpartij waarbij ik met mijn dijbeen op de omheining ben gevallen."

Wat ook opviel, was dat velen reageerden dat ze de optie 'soms' in de poll misten. Er zijn ruiters die soms hun sporen om doen om hun hulpen te bevestigen. Zoals Muriel Scheurer: "Helaas miste ik in de enquÃªte de optie 'soms'. Ik heb wel af en toe tijdens trainen met spoortjes gereden, maar ik heb nooit echt standaard sporen om."

Tot slot viel de reactie van Lotte van Houtert op: "Ik heb ervaren dat je een dressuurpaard van zadelmak tot aan Lichte Tour kunt opleiden zonder gebruik van sporen. Op dit moment breng ik mijn zelf opgeleide paard uit in het ZZ-Zwaar en mogen we bijna Prix St. Georges starten. Ik draag bij trainingen en wedstrijden nooit sporen. Verfijning is mijns inziens ook aan te leren op gewone kuithulpen, mits je zelf consequent bent in het leren reageren op kleine hulpen."

Goed aan je been
Ook vroegen we Monique Peutz, jurylid en bondscoach van het Nederlandse ponyteam naar haar mening over sporen. "Een spoor hoor je alleen te gebruiken als je paard goed aan je been staat. Met een spoor kun je hulpen nog verfijnder en kleiner geven. Vaak heeft dit ook te maken met de opleiding van je paard, wanneer je hoger in de sport komt, kan het een nog stiller beeld geven."

Sporen geen oplossing
Monique is ervan overtuigd dat sporen geen oplossing zijn voor een eventueel probleem. "Sporen zijn een goed hulpmiddel. Als je bijvoorbeeld oefeningen van een hoger niveau traint, dan kan een spoor helpen om je hulpen verfijnder te geven. Maar sporen zijn zeker geen oplossing. Wanneer je paard niet actief is en je doet daarom sporen om, volgen er vaak nog grotere sporen en dat is zeker geen oplossing. Je kunt zelfs beter even beter zonder spoor gaan rijden wanneer je paard niet aan je been is. Door weer terug naar de basis te gaan, leer je je paard weer om op de minste hulp te reageren. Van jonge paarden tot aan Grand Prix-paarden: been is been."

Wanneer gebruik je een spoor?
"Als je met je paard met een kleine hulp goed overgangen, voorwaarts en zijgangen kunt rijden. Je hulp komt goed door, en je krijgt reactie. Als dat goed is en je wilt het verfijnen, dan kun je denken aan een spoortje." Wat van spoortje adviseert Monique? "Gewoon een klein, vlak spoortje vind ik nog altijd het fijnste werken. Met deze sporen 'prik' je natuurlijk eigenlijk in de buik van je paard. Het ene paard is hier gevoeliger voor dan het andere paard. Wanneer je paard erg gevoelig is op een vlakke spoor kun je een klein glad wieltje proberen. Dus dan bedoel ik geen groot wiel met kartels. Gewoon een klein wieltje dat draait, waarmee je dus niet 'prikt' omdat het kleine wieltje met de huid mee draait."

Verfijnen
Tot slot zegt Monique over spoorgebruik bij wedstrijden: "Sporen zijn niet echt nodig, in principe moet je alle oefeningen zowel met, als zonder sporen kunnen rijden. Alleen als je je hulpen wat wilt verfijnen, kan dit helpen." Over het afstompen van een paard door spoorgebruik zegt ze: "Paarden kunnen ook op je been afstompen, als je continu blijft drijven gaat het paard vanzelf niet meer reageren."