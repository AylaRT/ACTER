Halsstrekken voor een 9
Het is gelukt! Ik heb een 9 behaald voor halsstrekken tijdens de proef. 
Wil je weten wat ik daarvoor heb gedaan? Ik verklap het je in dit artikel! (En nee, ik heb niet de jury omgekocht ;)) 
Halsstrekken is een oefening die sinds de lancering van de 'nieuwe' proeve in alle basisklassen zit. Dus tot en met de Z2 zit halsstrekken in de proeven. Daaruit blijkt wel dat het een super belangrijke basisoefening is die je echt moet beheersen.
Veel ruiters vinden halsstrekken een rot oefening. Misschien heb jij ook wel het gevoel dat het halsstrekken je proef als het ware een beetje onderbreekt. Omdat de houding van je paard veranderd tijdens het halsstrekken en het contact met je paard anders aanvoelt is het ook best een pittige oefening.


Halsstrekken voor een 5
Laten we eens kijken naar wat de 5 meest gemaakte fouten tijdens het halsstrekken zijn. 
Je paard gaat harder lopen, en rent wat onder je weg.
Paarden die het tempo omhoog gooien bij het halsstrekken zijn gewend om op arbeidstempo te blijven lopen met een beetje druk vanuit de hand van de ruiter. Het zijn vaak de wat vluggere paarden die snel loperig worden. Wanneer je je hand ontspant om te gaan halsstrekken verlengen ze dus niet in de hals maar rennen ze een beetje onder je vandaan. 
Je paard drukt zijn rug weg en steekt zijn neus in de lucht.
Hierbij wordt je paard niet bol over de bovenlijn. Zijn rug en schoft drukt hij naar beneden, de hals wordt recht naar voren of zelfs naar boven gestoken. Voor je gevoel heb je niks meer te vertellen en het contact met je paard is verre van fijn. 
Je paard blijft 'in de krul lopen' en zakt en rekt niet voldoende.
Paarden die zich opkrullen nemen je hand niet mee naar voren en omlaag. Ze blijven in de houding lopen waarbij de hals wel afbuigt maar zonder dat er sprake is van een fijne aanleuning. Er komen boogjes in je teugel wanneer je probeert hals te strekken. Vaak hebben paarden die dit doen voor de schoft een soort deukje in de hals. Ze hebben een vrij rechte hals en alleen in de voorste wervels, achter de oren buigt dit paard af. Behalve dat ze dus achter de teugel komen zijn ze ook wel achter je been. Daar bedoel ik mee dat ze niet alleen je hand loslaten maar ook geen voorwaartse reactie voor je been geven. 

Hals zakt wel maar rekt onvoldoende naar voren

halsstrekken te weinig rek
Je paard trekt de teugels in een keer uit je handen en loopt met zijn neus over de grond verder.
Sommige paarden weten al precies wat er komt en nemen het initiatief van je over. Wanneer je begint met halsstrekken trekken ze in 1 keer alle teugel uit je handen en gaan strak over naar een naar voren en beneden gestoken hals. Hoewel sommige ruiters denken dat dit de bedoeling is, is het geen correcte manier van halsstrekken.

Je paard maakt taktfouten
Paarden die moeite hebben met het behouden van ritme en souplesse zullen taktfouten maken wanneer je probeert hals te strekken. 
Zelf kun je ook wat onwennig zijn en je houding en ritme niet meer fijn houden. Misschien heb je moeite met het behouden van je balans.
Veel verschillende fouten, maar misschien wel heel herkenbaar voor je.
Hoe je van een onvoldoende naar een 9 voor het halsstrekken gaat
Laten we eens gaan kijken hoe je van een onvoldoende naar een super score voor het halsstrekken kan gaan. 
Halsstrekken is eigenlijk niet echt een oefening. Het is meer een check. Je checkt of je paard voldoende vanuit je been naar je hand toe loopt. Vanuit zijn achterhand moet de energie over de bovenlijn van je paard via rug schoft en hals weer terugvloeien in het contact met zijn mond naar je hand. 
Het is dus eigenlijk een cirkeltje. 
Jouw been activeert het achterbeen van je paard, en de energie loopt onder je door naar de voorhand van je paard. Dit voelt als een heel verende energie met veel souplesse. 
Wanneer er ergens in deze cirkel iets niet helemaal 'klopt' is de cirkel onderbroken en zal er bij het halsstrekken dus een foutje in kunnen sluipen. 
Alle bovenstaande fouten hebben daardoor 1 gemeenschappelijke oorzaak. Je paard is niet voldoende ontspannen voor je been naar je hand toe in aanleuning. 
Ik zal de fouten er nog eens bijpakken en de mogelijke oplossing daarbij zetten.
Je paard gaat harder lopen, en rent wat onder je weg.
Train jezelf erop dat je niet met de rem erop blijft rijden. Blijf telkens je paard motiveren vanuit je kuit om je hand aan te nemen. Aanleuning voelt (in je hand) meer als duwen dan als trekken. Wanneer je merkt dat je toch best veel moet terugwerken met je hand of vast blijft houden met de druk erop zal je paard automatisch denken dat hij harder moet als je de teugel een beetje geeft om hals te strekken. Oefen heel vaak kleine stukjes richting het halsstrekken. Vang je paard op en ontspan direct je hand wanneer hij 'het goede antwoord' geeft. Dus als je paard goed reageert op je ophouding haal je direct de druk van de mond af. Ook als je weet dat je paard gelijk weer sneller gaat lopen. Wanneer je dit heel consequent herhaalt heeft je paard heel snel door dat hij niet harder hoeft. Vanuit die kleine stukjes kun je steeds een beetje meer halslengte proberen te verkrijgen. 
Je paard drukt zijn rug weg en steekt zijn neus in de lucht.
Werk aan de aanleuning. Dit start met je kuithulp waarop je paard onvoorwaardelijk en vlug voorwaarts moet reageren. Let op; je paard hoeft niet hard, hij moet vooral vlug op je hulp reageren. Kleine vlugge passen zijn soms beter dan grote passen. Train jezelf erop dat je met beide handen meeveert en niet terugwerkt met (bijvoorbeeld) kneepjes of 'spelende handen'. De ruiters die al langer meelezen weten inmiddels dat ik daar nogal een hekel aan heb. ;)
Je paard blijft 'in de krul lopen' en zakt en rekt niet voldoende.
Hierbij is je paard vaak wel voorwaarts, maar niet voorwaarts vanuit je kuithulp. Veel paarden die dit doen worden gereden met een afgestoken been. Juist bij paarden die een beetje vlug van zichzelf zijn moet je trainen dat je been er nou eenmaal langs hangt. Steek je been niet af want als je dan je been aandrukt (per ongeluk of expres) dan krijg je een veel te explosiever reactie waarbij er weinig souplesse in het welven van de rug zal zijn. Ook hierbij, kleine stukjes oefenen en telkens je hand een heel klein beetje meer mee laten nemen. Leer je paard jouw been en hand te vertrouwen en gedraag je daar als ruiter ook naar. Wees duidelijk maar vriendelijk. Wat ook nog wel eens mis kan gaan hierbij is dat je paard opkrult omdat jij je handen wijd zet. Dit is een veel voorkomende fout waarbij je paard wel zakt en 'rond' blijft, maar niet rekt en je hand meeneemt naar voren en omlaag.
Je paard trekt de teugels in een keer uit je handen en loopt met zijn neus over de grond verder.
Hierbij is het belangrijk dat je centimeter voor centimeter je de teugel geeft aan je paard en telkens wanneer je hem een centimeter meer rekt blijf je even rijden in de houding waarin hij op dat moment loopt. Je trekt de oefening halsstrekken dus helemaal uit elkaar en probeert in elk stukje van de oefening weer opnieuw de controle te krijgen over tempo en houding.
Je paard maakt taktfouten
Een paard die taktfouten maakt kan het in zijn lijf nog niet helemaal kwijt dat hij van houding in de hals veranderd. Kleine stukjes, steeds een beetje meer. Je mag slechts zoveel hals strekken als dat het achterbeen van je paard aankan. Kortom; wanneer hij taktfouten maakt ben je al te ver.
Zelf kun je ook wat onwennig zijn en je houding en ritme niet meer fijn houden. Misschien heb je moeite met het behouden van je balans. Werk aan je ritme en balans tijdens houding en zit trainingen aan de longe bijvoorbeeld. 
Hoe ziet het eruit als je paard halsstrekt voor een 9?
Bij halsstrekken voor een 9 blijft je paard in precies hetzelfde tempo en ritme lopen. Hij blijft ondertreden met het achterbeen en gaat niet stuwen. Zijn buikspieren blijven in aanspanning waardoor zijn rug met souplesse blijft meeveren. Het zit dus heel lekker. Je hand neem hij mee zonder ook maar 1 onderbreking in de aanleuning. Hij neemt precies zoveel halslengte en teugels als dat jij hem geeft. Hij wordt nergens strak. Je hand gaat niet wijd maar naar voren en je handen blijven rustig naast elkaar en veren mee.
Hoe maak je correct je teugels weer op maat?
Het op maat maken van je teugel doe ik altijd door beide teugels even in mijn binnenhand te nemen. Ik sla mijn vinger er dus even omheen. Daardoor kan ik met mijn buitenhand over de teugel naar voren schuiven en heel vloeiend deze aannemen. Dan doe ik hetzelfde met mijn binnenhand. Neem dus eerst je buitenteugel aan zodat je met je binnenbeen naar je buitenteugel kan blijven rijden. Zo blijft het heel vloeiend aanvoelen voor je paard en neem je de teugel niet schokkerig aan. 
Teugels op maat maken
Kortom; halsstrekken is een super belangrijke oefening in alle basisklassen. Als je paard onvoldoende souplesse en aanleuning heeft kunnen er verschillende fouten opdoen in het halsstrekken. Vrijwel alle fouten kun je oplossen door weer opnieuw aan de aanleuning en voorwaartse reactie voor je kuit te werken. Verbeter de aanleuning en je verbetert automatisch ook je halsstrekken. Succes met oefenen!