Verbetertips voor jouw dressuurproef
Ben je ook aan het oefenen voor een dressuurwedstrijd en vraag jij je wel eens af welke verbeterpunten er nog liggen? Internationaal Grand Prix-jurylid Mathie Boomaars geeft enkele verbetertips voor jouw dressuurproef.

"Het is goed om de doelstelling van de dressuur voorop te houden. Hierbij gaat het om de ontwikkeling van het paard tot een 'happy athlete', door middel van een harmonieuze en systematische opleiding", vertelt jurylid Mathie Boomaars. "Deze opleiding moet ervoor zorgen dat het paard zich verder gaat ontwikkelen in zijn natuurlijke aanleg. Het paard moet hierbij soepel, ontspannen, los en tevreden blijven. Binnen deze opleiding ga je dan stap voor stap verder naar een hoger niveau. Ofwel, een combinatie in volledige harmonie, dat is het beeld wat wij graag willen zien. De scholing en ontwikkeling van een paard tot een happy athlete vergt wel tijd en dit moet je het paard ook gunnen.

Rode draad in dressuur
"Wat voor ons als juryleden het belangrijkste is – en wat eigenlijk als rode draad door de verschillende klassen heen loopt – is het skala van der uitdrukking. Ook wel skala der ausbildung (skala van de africhting) genoemd. Dit heeft zes verschillende onderdelen. 1. de regelmaat van de gangen, dit is echt het belangrijkste. Het paard moet in alle gangen regelmatig zijn. 2. de ontspanning, het paard moet ontspannen zijn maar wel werklustig; 3. de aanleuning moet correct zijn, dit is ook van groot belang in de scholing van het paard; 4. het paard moet impuls hebben; 5. het paard moet recht gericht lopen. Hiermee bedoelen we niet alleen recht op de rechte lijnen, maar ook op de voltes moet het paard in het juiste spoor blijven; en als laatste, dit geldt meer voor de zwaardere klassen, is de verzameling", legt Mathie Boomaars verder uit.

Tips voor in de proef
1.     Aanleuning per klasse

"Als je in de proef zit, bijvoorbeeld in de klasse B, let er dan goed op dat het paard in een horizontale aanleuning loopt en netjes het bit aanneemt. Het paard hoeft nog niet met de hals gebogen te lopen, maar hij moet het bit aannemen en stil zijn in de hoofd hals-houding."

2.     Actief voorwaarts

"Het is belangrijk dat het paard in de proef actief voorwaarts blijft en reageert op de hulpen. Blijf hierin altijd rijkunstig rijden, het is niet erg om een keer een foutje te maken. Dit moet je ook gewoon durven. Het belangrijkste is dat het paard goed geschoold is."

3.     Lees het wedstrijdreglement

"Lees een keer het wedstrijdreglement. Het paard moet door de proef gaan zoals het in het wedstrijdreglement voorgeschreven is. Deze is voor iedereen toegankelijk en je kunt hierin lezen wat er per klasse wordt gevraagd. In Nederland kun je dit vinden bij de KNHS, wat is gebaseerd op het wereldwijde FEI-reglement."

4.     Rijd met expressie, niet met spektakel

"Zorg ervoor dat je paard in harmonie is. Het paard moet niet met een hoop spektakel door de baan lopen, maar het gaat juist om de expressie."

5.     Van achteren naar voren

"Wat voor mij belangrijk is in de proef, is de aanleuning. Het paard moet niet kort in de hals of in elkaar getrokken lopen, maar juist duidelijk van achteruit naar de hand toe worden gereden. Hierdoor kan het paard het bit ook goed aannemen."

6.     Focus op jezelf

"Daarnaast is het ook belangrijk dat je op het voorterrein bij het losrijden niet naar anderen kijkt. Je weet nooit hoe een wedstrijd gaat lopen, dus focus op jezelf en op je eigen paard. Maak je niet druk om randverschijnselen of om je mede-collega's, want hier heb je geen invloed op. Dit geldt overigens ook voor de juryleden die er tijdens jouw proef zitten, je hebt geen invloed op het denken van deze juryleden, dus maak je hier ook niet druk om. Gebruik je focus om te investeren in beter rijden tijdens de proef", aldus Mathie Boomaars.

Proefgericht thuis oefenen
Voordat je op pad gaat, is het natuurlijk van groot belang dat je al thuis geoefend hebt.

1.     Ken je proef!

"Zorg ervoor dat je de proef uit je hoofd kent, zodat je weet wat je moet gaan rijden!"

2.     Film de proef thuis

"Wanneer je de proef voor de eerste keer thuis rijd, zorg er dan voor dat iemand filmt vanaf de letter C. Rijd de proef dan in één keer door, ook al maak je foutjes. Ga na het rijden van de proef, alles evalueren. Hierdoor weet je waar de sterke en moeilijke punten liggen."

3.     Oefen alleen de moeilijke onderdelen

"Ga aan de slag met deze moeilijke punten, maar haal ze wel uit elkaar. Oefen dus alleen het punt waar je moeite mee hebt en niet de gehele proef. Bijvoorbeeld het galop aanspringen, als dit iets is waar je moeite mee hebt, oefen je dit dus wat vaker op verschillende plekken in plaats van de gehele proef nog een keer. Doe dit dan niet één of twee keer, maar oefen het een paar keer totdat je het idee hebt dat het verbetert is."

4.     Rechtrichten & hoeken doorrijden

"Rijd in de proef de hoeken door, en een rechte lijn is een rechte lijn. Daarnaast moet de volte ook echt rond zijn en van de juiste grootte. Neem dit ook mee in het oefenen. Rijd een paar keer over de AC-lijn in plaats van de lange zijde. Hierdoor oefen je gelijk je binnenkomst, wat toch wel je visitekaartje is wanneer de proef start."

5.     Oefen enkele onderdelen achter elkaar

"Daarna is het belangrijk om de onderdelen wat meer achter elkaar te oefenen. Pak bijvoorbeeld drie onderdelen achter elkaar, bijvoorbeeld uitstrekken, halthouden en achterwaarts. Wanneer je merkt dat dit verbetering nodig heeft, breek je de oefening weer op. Dus bijvoorbeeld uitstrekken en halthouden, maar daarna weer doorstappen of draven. Als je het namelijk twintig keer achter elkaar oefent, weet het paard ook wat er gevraagd wordt."

6.     Geef ook rust tussendoor

"Wanneer je de proef of onderdelen oefent, geef het paard dan tussendoor ook wat rust. Laat hem even stappen en ga daarna weer verder met oefenen."

7.     Let op je overgangen

"In de proef moet je de overgangen goed voorbereiden. Dit geldt zowel voor de overgangen terug als de overgangen naar voren. Zorg ervoor dat je dit ook thuis goed oefent, net zoals door de hoeken rijden, recht richten en nette voltes rijden."

Verder wil Mathie Boomaars nog de volgende tip meegeven. "Blijf altijd rijden, blijf dressuurmatig denken. Rijd je paard op de juiste manier de proef door, maar durf ook fouten te maken. Je mag geconcentreerd rijden, maar zorg er wel voor dat je relaxed bent, zo kun je namelijk een veel betere proef rijden. Durf dus fouten te maken, en rijd onderdeel voor onderdeel. Mislukt er één onderdeel, laat dit dan los en focus je op het volgende onderdeel."

"Ben je toch nog niet zeker van je zaak, probeer dan een keer een proefgerichte clinic voordat je op wedstrijd gaat. Je kan bijvoorbeeld bij een gerenommeerd jurylid gaan rijden om te kijken hoe de proeven gaan. Zo ben je altijd goed voorbereid!"