Oefeningen om je dressuurtraining op te frissen
e paard alsmaar trainen door dezelfde oefeningen te doen kan saai zijn – zowel voor jou als je paard. Daarom zette Horse & Rider een aantal oefeningen op een rijtje om je te helpen je vaste patroon te doorbreken en je dressuurtraining op te frissen.

Deze oefeningen kun je gebruiken om je training rustig mee te beginnen, als warming-up voor een wedstrijd of om de ergste frisheid uit je paard te krijgen voordat je op buitenrit gaat. Je doorbreekt niet alleen de eentonigheid maar verbetert ook de gehoorzaamheid, flexibiliteit en spierspanning van het paard. Bovendien is het ook goed voor jouw eigen skills als ruiter. De oefeningen bieden de mogelijkheid om de moeilijkheidsgraad te verhogen en te verlagen, zodat je iedere oefening kunt aanpassen aan het niveau van je paard.

Een acht rijden
Rijd een grote volte linksom, verander op X je buiging en stelling en rijd vervolgens een grote volte rechtsom. De voordelen van deze oefening voor jou zijn het verbeteren van het vermogen om je paard te kunnen buigen, hem precies te kunnen sturen en hem recht tussen je teugels te kunnen houden ('recht' op een volte betekent dat het paard meebuigt met de kromming van de volte). Het voordeel van deze oefening voor je paard is dat het hem aanmoedigt om beide kanten gelijk te buigen en dat hij blijft letten op jouw sturen. Om de oefening succesvol te laten verlopen is het belangrijk om te proberen de voltes rond en even groot te maken. Besteed aandacht aan de hoeveelheid been en teugel die nodig is om de goede buiging te krijgen. Tip: zet een pylon op X als visueel hulpmiddel.

Houd het simpel door de oefening in stap of draf uit te voeren. Om het moeilijker te maken kun je variëren met je snelheid of op X een overgang maken naar een andere gang. Of voer de oefening uit in een rustige handgalop en maak op X een galopwissel.


Grote volte, kleine volte
Wanneer je bij een lange zijde van de bak bent aangekomen maak je een kleine volte in de hoek. Vervolgens maak je een grote volte in de hoek die zich schuin tegenover de hoek bevindt waar je de kleine volte hebt gemaakt. Het voordeel voor jou is dat jouw vermogen om je paard op verschillende manieren te laten buigen wordt versterkt. Het voordeel voor je paard is dat hij soepeler wordt en dat hij leert om in balans te blijven op voltes van verschillende groottes. Tip: bedenk voor jezelf herkenningspunten om je te helpen de voltes in de juiste grootte te maken.

Varieer in welke hoek je de grote/kleine volte maakt. Maak het uitdagender door te variëren in snelheid: doe bijvoorbeeld de kleine voltes in draf en maak de grote voltes in galop.

Creatief met bochten
Rijd de lange zijde uit tot het eind en doe alsof je in de hoek een volte wil rijden, maar in plaats daarvan rijd je terug naar de lange zijde (rechtsomkeert). Rijd een paar passen langs de lange zijde en vervolgens weer van de hoefslag af en cirkel terug naar je startpunt, een soort omgekeerde linksomkeert. Voordelen voor jou: het verbetert je precisie in het buigen en rechtstellen van je paard. Voordelen voor je paard: het zorgt ervoor dat hij gaat letten op jouw hulpen in plaats van er klakkeloos vanuit gaan dat hij een hele volte moet rijden. Ook verbetert het zijn zijdelingse flexibiliteit. Tip: probeer elk einde van de volte gelijk te maken.

De simpele uitvoering van deze oefening is door het in stap of draf te doen. Maak het uitdagender door het in galop te doen en een galopwissel te maken op het rechte stukje in het midden op de lange zijde. Gebruik je buitenteugel en –been om je paard zijwaarts weer naar de bakrand te laten lopen.

Spiraal
Rijd van de buitenkant van een grote volte naar een zo klein mogelijke volte door naar het midden te rijden in een spiraalvormige beweging. Voordelen voor jou: het verbetert je ruimtelijk inzicht wanneer het aankomt op cirkels en het bevordert jouw zijwaartse hulpen. Voordelen voor je paard: het verbetert zijn buiging en verzameling, verbetert zijn mate van reactie op jouw buitenbeen en teugel (bij het naar binnen cirkelen) en op jouw binnenbeen en teugel (bij het naar buiten cirkelen). De oefening maakt hem soepel, lenig en werkzaam met zijn achterbenen. Tip: focus op het behouden van een constante snelheid.

Deze oefening is in iedere gang een uitdaging. Ga pas een tandje sneller als je de oefening in een langzamere gang echt goed beheerst.

Langwerpige slangenvolte
Maak eens een slangenvolte over de lengte van de bak in plaats van de breedte. Doe iets bijzonders op X: halthouden, een bijzondere manoeuvre (zoals zijwaarts, achterwaarts), een galopwissel, et cetera. Vervolg je lijn en draai in tegenovergestelde richting weer naar de hoefslag. Voordeel voor jou: de oefening zorgt ervoor dat jij hard moet werken om je paard recht over het midden van de rijbaan te laten lopen, zowel voor als na de manoeuvre op X. Voordelen voor je paard: je paard wordt beter in buigen, recht lopen en in overgangen maken.

De makkelijke variant van deze oefening is om simpele stop of overgang te maken. Maak het moeilijker door te variëren in snelheid en galopwissels te maken in het midden van de rijbaan.

Snelheid opbouwen
Versnel op iedere lange zijde van de bak, vertraag en verzamel op iedere korte zijde van de bak. Voordelen voor jou: het helpt je te leren hoe je snelheid moet maken of juist moet verminderen en hoe je je paard moet verzamelen. Voordelen voor je paard: de oefening leert hem hoe hij moet versnellen/verzamelen en het opbouwen van de spieren die hij daarvoor nodig heeft. Tip: Stabiliseer je paard vlak voordat je tempo gaat minderen in de bochten.

Simpel houden? Doe de oefening in stap en draf. Maak het moeilijker door de oefening in galop te doen, of de lange zijdes te galopperen en de korte zijdes te draven.

Overgangen afstemmen
Deze oefening doe je op de hoefslag. Op het midden van iedere zijde maak je een overgang, bij het aangegeven kruis. Je stapt bijvoorbeeld tot het eerste kruis en draaft dan aan, bij het volgende kruis ga je weer in stap. Of je doet stap, draf, galop. Het is maar net wat jij wilt. Voordeel voor jou: het helpt je je overgangen vloeiender te maken en het verbetert je controle. Voordeel voor je paard: het leert hem focussen, het verbetert zijn verzameling en bouwt spieren op. Tip: bedenk voor jezelf tijdig waar je de overgang gaat maken, zodat je een paar passen voordat je dit punt hebt bereikt kunt beginnen met voorbereiden. Gebruik indien nodig visuele punten (zoals pylonnen).

Maak de oefening uitdagender door te werken met snellere gangen of door op het kruis helemaal halt te houden in plaats van enkel te vertragen.

Vierkante cirkels
Denk aan een vierkant met ronde hoeken. Rijd recht naar elke hoek, buig het paard door de draai en zet hem dan weer recht voor het volgende rechte stuk. Voordeel voor jou: het is uitdagender dan een volte rijden. Het houdt je aan het denken. Voordeel voor je paard: deze oefening maakt het verschil duidelijk voor je paard tussen buigen en rechtuit gaan. Tip: zet een pylon in elke hoek als visuele hulp.

Maak het makkelijk door te stappen of draven en/of maak de draai in elke hoek lekker wijd. Maak het moeilijker door de oefening in galop te doen en/of de buigingen in de hoeken strakker te maken.

