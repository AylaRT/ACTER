Hoe je het beste haalt uit een clinic
De meeste ruiters hebben regelmatig les van hun eigen, vaste instructeur. Dit is prettig, omdat je elkaar leert kennen en samen consequent kunt werken aan het verbeteren van je paard. Soms krijg je echter de kans om bij een bekende instructeur of ruiter een clinic te rijden. Dit is een geweldige manier om je kennis en kunde te vergroten. Hier zijn 5 tips om maximaal resultaat te halen uit zo'n clinic.

De juiste keuze
Voordat je beslist of dat je deel wilt nemen aan een clinic is het verstandig wat informatie in te winnen over degene die de clinic geeft. Misschien ken je hem of haar allang, maar als dat niet het geval is, kun je eerst een keer bij een clinic gaan kijken. Ook kun je op YouTube beeldmateriaal opzoeken van zijn rijstijl of manier van lesgeven. Het is belangrijk dat je in elk geval zelf achter deze manier van rijden staat, anders is de clinic zonde van je tijd en geld.

Ben je er klaar voor?
Bedenk zelf of dat je klaar bent voor de clinic. De meeste instructeurs kunnen goed inspelen op het niveau dat zij in de baan krijgen, maar als jouw paard nog geen enkele overgang kan maken zonder weg te rennen of nog nooit op vreemd terrein is geweest, kan het verstandig zijn om eerst even zelf verder te oefenen. Aan de andere kant moet je niet te streng voor jezelf zijn: een clinic is geen wedstrijd. Je doet mee om te leren en het is dus absoluut niet erg als er nog wat fout gaat.

Kom verzorgd voor de dag
Het zou eigenlijk vanzelfsprekend moeten zijn, maar het komt nog vaak voor dat combinaties onverzorgd in de ring verschijnen tijdens een clinic. Not done! Wat dit punt betreft kun je een clinic wel met een wedstrijd vergelijken. Je hoeft dan wel geen jasje aan, maar zorg dat je tuig gepoetst is, je paard gewassen en trek zelf een schoon setje uit de kast. Vaak worden er bij een clinic ook foto's gemaakt en dan is het wel zo leuk als je er verzorgd op staat!

Sta open voor nieuwe ideeën
Je kunt ervan uitgaan dat je tijdens een clinic één of twee dingen hoort die nieuw voor je zijn. Deze dingen kunnen onlogisch klinken, maar probeer de aanwijzingen wel op te volgen voordat je ze in twijfel trekt! Probeer alle informatie op te zuigen en filter later de aanwijzingen eruit die bij jouw manier van rijden passen.

Enjoy!
Je krijgt tenslotte niet elke dag de kans om bij een bekende instructeur te trainen!