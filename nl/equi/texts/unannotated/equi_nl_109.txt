Vijf tips voor halthouden

Halthouden. Het lijkt zo'n simpele oefening, maar het kan soms toch best tegenvallen om je paard op een goede manier en op de juiste plaats halt te laten houden. Dressuurinstructeur en sinds afgelopen vrijdag de kersverse KWPN Fokker van het Jaar 2017 Leunus van Lieren van stal Hexagon geeft vijf tips om goed halt te houden.

Leunus van Lieren begint met te zeggen dat hij het jammer vindt dat het halthouden bij het binnenkomen in alle proeven in de basis zijn geschrapt. "Het geeft aan hoe lastig de oefening kan zijn, maar als je je paard bij het binnenkomen op de juiste manier halt kunt laten houden, geeft dat aan dat je aandacht hebt besteed aan het goed uitvoeren van de oefening."

Van Lieren weet ook dat er op verschillende niveau's de oefening halthouden anders wordt bekeken en beoordeeld. Een jong paard hoeft in een lage klasse niet per se vierkant en gesloten te staan. "Maar moet wel rustig stil kunnen staan", is hij van mening. Hij geeft vijf tips om tot een goed halthouden te komen.

Tip 1:
"Ik vraag een ruiter voor het halthouden altijd om uit de rug van het paard te gaan. Ik weet dat het tegenstrijdig is met wat heel veel instructeurs zeggen, want vaak wordt door hen gevraagd juist zwaarder te gaan zitten. Daar ben ik het niet mee eens. Als je minder zwaar op de rug gaat zitten, dan kan een paard zijn rug bollen en dat is een goede manier om het halthouden voor te bereiden.

Tip 2:
"Vervolgens maak je een ophouding om je paard terug te laten komen in tempo. Als het paard daarop reageert door langzamer te gaan, dan verminder je als ruiter de druk op zijn mond weer."

Tip 3:
"Daarna laat ik een ruiter zich uitstrekken in zijn bovenlichaam. Als een ruiter zich lang maakt, dan komt het paard vanzelf nog verder terug, tot het stil staat."

Tip 4:
"In een later stadium  kun je een ruiter vragen om in de laatste pas voordat een paard helemaal stil staat, nog even het been eraan te drukken om hem de laatste pas af te laten maken. Zo zorg je ervoor dat een paard het achterbeen onder de massa zet."

Tip 5:
"Als het in een proef of tijdens de training niet lukt om een paard  netjes op te stellen, ga dan niet proberen om het probleem daarna nog op te lossen. Laat maar gewoon staan en rij daarna weer weg. In de training doe je het gewoon een keer helemaal opnieuw. En in een proef kost het knoeien na het halthouden meestal meer punten dan dat het oplevert."