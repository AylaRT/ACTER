Als je het mij vraagt is de volte de meest onderschatte oefening in paardenland. Even zo'n cirkeltje trekken is basic shizzle. Toch? Net als alle basic dingen is het een ontzettend waardevolle oefening die je veel informatie geeft over je paard. Vooral als je het bekijkt als trainingsoefening en niet als iets wat je in een proef moet uitvoeren. Mij gaat het niet om de perfecte volte rijden, maar de volte perfect rijden.

Ho wacht.. zit daar verschil in? Jazeker! De perfecte volte is het plaatje, de ultieme ronde cirkel die af is en je op een presenteerblaadje aan de jury geeft. Klaar, in 1x goed, perfect. Maar de volte perfect rijden is een exercitie die je tot in de eeuwigheid kan blijven doen, waar je aan kan schaven, die je steeds een andere dimensie kan geven.

Pak maar eens een vel papier en een potlood (zonder gum!). En teken nu een cirkel. Geen passer gebruiken natuurlijk hè. Grote kans dat die cirkel niet perfect rond is. Je bent geen robot tenslotte. Doe het nog maar eens, en nog eens en nog eens en… Worden ze beter of juist slechter? Ga je langzamer tekenen of juist sneller? Heb je het puntje van je tong tussen je lippen, houd je je adem meer in? Ontspan joh, het is maar een cirkel. En ook al is je tekening niet perfect, iedereen zal er een cirkel in kunnen zien.

Goed, terug naar de paarden, want hoe kan je dit nu gebruiken als je op je paard zit? In de eerste plaats, ontspan, een volte is een volte en de jury zal een cirkelvormige beweging echt wel herkennen als volte. Dat kan je dus loslaten. Je hoeft het figuur niet meer te rijden voor de jury. Rijd hem nu voor je paard! Ga niet sturen, plukken, bijschaven, micro managen, maar ga voelen. Voel wat een cirkel is, gebogen, gedragen, rond ritmisch en eindeloos! Het mooie van een volte is dat er geen begin en eind aan zit, je kan hem eindeloos blijven rijden, cirkel na cirkel na cirkel.

Pak nu nog eens je vel papier en je potlood en teken cirkel na cirkel, in een mooi rustig tempo, steeds over de vorige cirkel heen. Nu heb je waarschijnlijk een mooie schets met sommige lijntjes die te veel naar buiten gaan en andere die te veel naar binnen gaan. Maar in het midden van al die lijntjes… daar ergens in het donkerste gedeelte, daar ligt de perfecte cirkel. Juist door de lijntjes naar buiten en naar binnen te maken vind je de gulden middenweg.

En dat doe je met je paard ook. Je zal merken dat als je volte na volte rijdt, er een patroon ontstaat. Meestal valt je paard iets naar binnen op de ene helft en iets naar buiten op de andere helft. Wanneer je rijdt met een perfecte cirkel in je hoofd, ga dat een klein beetje corrigeren. Foutjes een klein beetje weggummen zodat het mooier lijkt. Maar daar wordt je paard en je rijstijl niet beter van. Corrigeren is immers niet leren. Ik wil geen perfecte volte rijden, ik wil de volte perfect rijden. Dat betekent voor mij dat ik precies weet waar en op welk moment mijn paard steun nodig heeft om op de cirkel te blijven. En gek genoeg moet ik daarvoor op andere dingen letten dan de cirkel. Gaat hij langzamer lopen of juist sneller? Heeft hij spanning in de aanleuning, houden we onze adem in, zijn we in balans en weten we waar we heen gaan? Ontspan, het is maar een volte en ik kan er altijd nog eentje rijden en nog eentje en nog eentje en…

Drie leuke tips om op een cirkel te oefenen:
1. Maak poortjes van pylonnen op de cirkel en tel de passen tussen de poortjes.
2. Longeer je paard en rijd daarna op de cirkel die je in de bak ziet staan na het longeren.
3. Pak een lange stok in je hand en kies een middelpunt voor het uiteinde, nu rijd je met een passer.