Het jonge dressuurpaard (Hans Peter Minderhoud)

Bij het rijden en trainen van jonge paarden draait het allemaal om het 'in balans gaande paard'. Als paarden net zadelmak zijn, zijn ze vaak uit balans. In een keer zit er een ruitergewicht op de paardenrug en wordt er contact gevraagd via het bit. Hans Peter Minderhoud vertelt hoe hij de balans van het jonge paard ontwikkelt.

'We gaan uit van het zadelmakke paard. Zelf maak ik mijn paarden niet meer zadelmak. In het verleden heb ik dat wel veel gedaan, met name in de periode bij Bolluyt. Daar kregen we jaarlijks zo'n dertig driejarigen die zadelmak gemaakt moesten worden. Ik weet dan ook uit ervaring dat het op de juiste manier zadelmak maken belangrijk is voor de opleiding van het jonge dressuurpaard. Als ik de paarden hier krijg, zijn ze zadelmak. Ik heb regelmatig hengsten die net het verrichtingsonderzoek hebben gelopen. Die zijn meestal pas drie jaar en nog erg jong, maar al wel enige tijd gereden. Vaak zijn de paarden die ik hier krijg wat ouder. Belangrijk bij onze manier van rijden, is dat het paard centraal staat. Wij passen ons aan het paard aan. Het is dus niet zo dat ik één bepaald verhaal of systeem heb, dat voor ieder paard opgaat. Een systeem is iets voor een 'gemiddeld paard', die niet eens bestaat! Ieder paard en iedere situatie is anders en uniek. Je moet altijd voelen wat er onder je gebeurt en daarop reageren.

Belangrijk bij onze manier van rijden, is dat het paard centraal staat.
Dat gegeven maakt het paardrijden trouwens eerder simpeler dan ingewikkelder. Met het net zadelmakke jonge paard is het in eerste instantie belangrijk dat het aan de hulpen komt. Hij moet naar voren als ik been geef, en hij moet terug komen als ik een teugelhulp geef. Ook moet hij leren dat een teugelhulp aan de rechterkant 'naar rechts' betekent en de teugelhulp naar de linkerkant 'naar links' betekent. Daar begint het mee. Als dat ze dat op een gegeven moment snappen, wil ik dat ze leren nageven op de weerstand biedende hand. Belangrijk hierbij is de voorbereiding, waarbij het voordelen heeft als een paard voordat het zadelmak is gemaakt op de juiste manier bijgezet gelongeerd is. Het nageeflijk worden én het voor je been krijgen, zijn twee zaken die veel tijd in beslag nemen. Het jonge paard moet echt op eigen benen, in balans, leren lopen.' In het verdere artikel bespreekt Hans Peter stapsgewijs de belangrijkste aandachtspunten bij het rijden van jonge paarden.
Bijgezet longeren

100119-RV100011RS'Je maakt het jezelf makkelijker als een jong paard, voordat het zadelmak gemaakt wordt, al bekend is met bijgezet longeren. Het doel van longeren is dat het paard de druk van het bit leert kennen en het principe van nageeflijkheid snapt. Onder het zadel heb je daar ontzettend veel profijt van. Bijkomend voordeel van longeren is dat het paard ook je stem herkent. Dat kan een groot voordeel zijn bij een jong paard, dat het door bijvoorbeeld een schrikreactie op een lopen zet. Als je op zo'n moment teveel teugelhulp geeft, gaat het vaak alleen maar harder rennen. Terwijl je op zo'n moment met je stem meer bereikt. Het is wel van belang dat het bijgezet longeren deskundig gebeurt. Er zitten namelijk ook gevaren aan. Als paarden eindeloos kort bijgezet gelongeerd worden, gaan ze vaak in 'een houding' lopen. Zulke paarden nemen het bit niet aan, maar lopen achter het bit. Dat is niet de bedoeling. Hoe je het paard het beste bij kan zetten, verschilt van paard tot paard. De één zet je lager en meer over de rug bij, de ander een beetje hoger en korter. In eerste instantie is het voor de meeste paarden beter om ze in een wat lage lange lijn te longeren, zodat ze over de rug gaan. Als een paard fijn over de rug loopt in de lage lijn, is het aan te raden hem eens wat hoger te zetten. Een paard kan van nature nog zo mooi naar boven gebouwd zijn, als je hem een maand lang alleen maar laag longeert, dan loopt hij de grond in. Daar vind je niet de balans die je nodig hebt om met zo'n paard verder te komen.'

'Tegen lesklanten met een brutaal jong paard, zeg ik altijd: 'Ook al vind je het een beetje spannend, als je af gaat wachten, is er juist een grote kans dat er wat mis gaat.' Belangrijk is het om voor het paard uit te blijven denken, zodat je hem niet de kans geeft om het initiatief over te nemen. Rijd dus veel overgangen, voltes en blijf je paard 'verrassen'. Bij jonge hengsten is dit vaak nog belangrijker. Zij reageren vaak sterk op de aanwezigheid van andere paarden. Als je eerst tien minuten aan de lange teugel gaat stappen, kan je erop wachten dat ze het initiatief overnemen. Die paarden kan je beter direct aan het werk zetten. In principe is het voor ieder paard wel belangrijk om eerst tien minuten los te stappen, voor ze aan het werk gaan.'

Voor het been!

100119-RV108305RS'We werken met het jonge paard toe naar het goede nageeflijke gevoel in de mond. Ik heb graag al mijn paarden licht in de hand. Het nog losser en nageeflijker maken van een paard is een proces waar je jaren mee bezig bent. Ten opzichte van oudere, meer doorgetrainde paarden, mag het jonge paard van mij iets meer gewicht in de hand nemen. Veel liever dan eentje die geen gewicht op de hand geeft. Dit laatste kan van verkeerd longeren komen. Het is niet eenvoudig om dat weer te corrigeren. Ik probeer dat te doen door het rijden van overgangen. Als een paard een nageeflijk gevoel in de mond geeft, dan heb je direct meer te vertellen over hoe hoog, laag of rond je de aanleuning wilt. Er is geen standaard ideale aanleuning voor een jong paard, want je hebt geen standaard jong paard. Kijk naar de bouw van je paard, voel wat er onder je gebeurt als je erop zit, en reageer daar op. Het vinden van de juiste aanleuning is echt een stukje 'fingerspitzengefühl'. Als je zelf niet zeker bent of je dat precies goed aanvoelt, laat je dan adviseren door je instructeur. Als je erop zit, kijk je waar het voor dat paard het makkelijkst is om in balans te lopen. Je hebt paarden die de hals erop zetten en er bovenin in klimmen. Die maak je een beetje ronder. En je hebt er die wat meer de grond in lopen. Die probeer je een beetje hoger te zetten.'

'Het ene paard is scherper dan het andere. En de perfecte afstemming van de hulpen kost jaren training. In het begin is het vooral belangrijk dat je op je beenhulp een reactie naar voren krijgt. Dan is het in principe al goed. Hoe streng ben je voor zo'n jong paard? Bij een brutale moet je zeer consequent zijn, bij een brave die zijn ding netjes doet kan je iets soepeler zijn. Maar ik ben vanaf het begin consequent. Vroeger had ik nog wel eens lesklanten met een vierjarige die zeiden: 'hij is pas vier, hij hoeft nu nog niet zo te reageren op de hulpen, dat komt nog wel'. Dat vind ik waanzin. Want wat zeg je dan drie maanden later als hij vijf is? Nu ben je vijf, en nu moet je wel luisteren? Ik verwacht vanaf het begin gehoorzaamheid van het jonge paard. Natuurlijk moet het paard eerst snappen wat je bedoelt, maar zodra het paard dat door heeft, verwacht ik reactie op mijn hulpen. Bij een jong paard is de voorwaartse reactie op de beenhulp belangrijk. Als hij dat geeft is het – zeker in het begin – goed. Ook is het belangrijk dat een paard 'voorwaarts leert denken'. Het ene paard heeft dat van nature meer in zich dan het andere paard.'

Favoriete type?

'Mijn voorkeur gaat uit naar een braaf meewerkend paard, dat fijn te rijden is en licht aan de hulpen staat. Met een brave, die veel werklust heeft, kom je altijd ver. De praktijk leert ook dat degene die als jong paard het moeilijkst zijn, later veelal de beste zijn.

Mijn voorkeur gaat uit naar een braaf, meewerkend paard
Een belangrijke kwaliteit van een jong paard is 'vlugheid'. Bij zo'n vlugge denk je als ze drie zijn weleens 'wow, ik hoop dat hij normaal doet'. Maar als je het hoogste niveau voor ogen hebt, dan is die vlugheid voor het zwaardere werk juist een belangrijke kwaliteit. Toch is het niet makkelijk om van een jong paard te voorspellen hoe goed hij het uiteindelijk gaat doen. Je hebt ook wel eens van die paarden die als ze net zadelmak zijn zo gespannen aanvoelen, dat ze bij wijze van spreken kunnen ontploffen. Ik zei eerder dat je het brutale paard beter direct aan het werk kan zetten. Maar als je een gespannen paard hebt, moet je juist rustig beginnen. Vertrouwen is heel belangrijk. Als zo'n paard het vertrouwen heeft, ontspant hij, en dan kan je pas wat zeggen over zijn kwaliteiten. Hoe ik met die gespannenheid omga? Dat is per paard verschillend. De ene raakt het kwijt als je in verlichte zit wat in galop rondrijdt, de ander heeft meer baat bij langer drafwerk. Je hebt ook paarden die zich in het begin als het ware een beetje inhouden. Ik heb dat verschillende keren meegemaakt. Op het moment dat ze dat doen, lijken ze lui. Maar met die conclusie moet je voorzichtig zijn. Dikwijls worden ze ijveriger, naarmate ze verder komen in het werk. Een paard dat zich zeg maar een beetje inhoudt, rijd je juist voorwaarts.'
Trainingsopbouw

100119-RV109110RS'De keuze voor het bit is vrij persoonlijk. Ik rijd mijn jonge paarden meestal met een gewone enkelgebroken watertrens. Als ik er een heb die geen aanleuning durft te nemen, probeer ik ook nog wel eens een ouderwetse bustrens. Dubbelgebroken trensen gebruik ik wel vrijwel altijd als onderlegtrens bij de stang en trens optoming, maar meestal niet bij het jonge paard. Er zijn ook ruiters die juist de voorkeur hebben voor een dubbelgebroken trens. Je moet wel uitkijken wat voor dubbelgebroken trens je gebruikt. Je hebt erbij waarbij het middenstuk zo'n klein venijnig scherp plaatje is en dat lijkt me weinig paardvriendelijk. Verder rijd ik de jonge paarden vrijwel altijd met een normaal hoofdstel met een gecombineerde neusriem. Ik snoer de neusriem en het sperriempje beslist niet aan, maar ik doe ze wel zo vast dat ze hun werk doen. Ik vind loshangende neusriemen net zo fout als te strak aangesnoerde neusriemen.'

'Met de jonge paarden train ik een keer of vier in de week een minuut of twintig per keer. Ik doe eigenlijk niets bijzonders met de jonge paarden, maar ik zet ze wel aan het werk. Dat betekent stap, draf en galop. Rechtuit, wat voltes, meer niet. Het streven is dat het paard in balans, voor het been en met een fijne aanleuning loopt. De dagen dat het jonge paard niet gereden wordt, gaat het in de molen, in de wei of in de paddock. Als ik er eentje heb die bijvoorbeeld moeite heeft met de nageeflijkheid, dan longeer ik hem met bijzet tussendoor nog een keer.