We willen allemaal graag een soepel, flexibel paard. Met de juiste stelling en (lengte)buiging komt je paard beter in balans en zal hij beter op jouw hulpen reageren. Voltes zijn handig om te werken aan stelling en buiging, maar dan moeten ze wel Ã©cht rond zijn.

Een volte met een eivorm ziet er niet alleen minder mooi uit, het doet ook minder voor je paard. Hij buigt dan niet goed om je binnenbeen. Op een perfecte ronde volte loopt je paard met de achterhand in een lijn met de hoefsporen van de voorhand. Zijn nek, schoft, schouders, rug en heupen vormen dus een mooie boog. Dit is alleen het geval als jouw volte echt mooi rond is. Je bereikt er dus veel meer mee dan alleen hoge punten tijdens je proef.

Help jezelf
Om beter te leren inschatten of jouw volte een cirkel is in plaats van een ei, kun je wat hulpmiddelen gebruiken. Rij je een volte bij E of B, zet dan bijvoorbeeld een pylon of een ander voorwerp op X zodat je beter kunt zien of je overal even ver van het midden vandaan bent. Een kruis vormen met pylonnen, waarbij het midden van het kruis het midden van je volte is, is ook een handige truc. Zorg dat je pylonnen allemaal even ver uit elkaar staan, met een paar meter ertussen. Je kunt nu om de pylonnen heen of tussen de pylonnen door voltes rijden, die altijd mooi rond zijn. Natuurlijk kunnen ook andere attributen het middelpunt van jouw volte vormen, zoals een boom als je buiten rijdt. Begin altijd met een grote volte, die je steeds iets kleiner maakt door de volte te sluiten als je paard op de geopende volte een goede buiging heeft.

Een paar dingen om te onthouden als je werkt aan stelling en buiging:

Laat je paard buigen om je binnenbeen. Dit werkt eigenlijk hetzelfde als bij ons, probeer maar eens in je linkerzij te drukken. Je buigt dan vanzelf naar links.
Blijf voor je uit kijken in de richting waar je heen gaat, ook op een volte. Als je meekijkt naar binnen zal je paard eerder naar binnen vallen.
Neem nooit teveel stelling aan. Je hebt de juiste stelling als je het neusgat van je paard net kunt zien.