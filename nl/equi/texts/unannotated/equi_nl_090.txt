2 oefeningen voor als je paard strak is op rechts
(en natuurlijk ook als je paard strakker op de linkerteugel is)
"Mijn paard trekt veel harder aan de rechterteugel dan aan de linkerteugel. Hij houdt vast op rechts." Zei een van de ruiters tegen me die aan de driedaagse training meedeed. 
"Hij hangt echt aan de rechterteugel en hoe goed ik het ook probeer, hij blijft sterker op rechts."
Misschien herken je dit wel een beetje, en 'doet' jouw paard dit ook. Het goede nieuws, je bent niet de enige. Het slechte nieuws, blijkbaar zijn er dus heel veel paarden en ruiters die dit probleem tegenkomen.
Om je paard rechter op twee teugels te krijgen, zodat het voor jou niet meer voelt alsof hij aan de rechterteugel trekt, moet je eerst begrijpen waar het vandaan komt. Weet je de oorzaak, dan weet je ook waar je moet beginnen met de oplossing.
inknikken; scheef zitten
Waarom trekt mijn paard aan de rechterteugel?
Het klinkt wellicht wat overbodig maar toch: Hij doet dit niet express of om jou te pesten/terug te pakken. (Een paard kan namelijk helemaal niet redeneren, dus zijn gedrag en acties lijken soms misschien op jou gericht, maar echt, hij doet dit niet om je te sarren.) 
Je paard is je teamgenoot, niet je tegenstander. Samen naar een oplossing zoeken lijkt me dus zinvoller dan de aanval ingaan en terug trekken aan de rechterteugel, denk je ook niet?
Je kan het 'zware rechterteugel' probleem ook omdraaien. Heb je er weleens aan gedacht dat hij juist de linkerteugel niet aanneemt? 
In dit artikel ga ik voor het gemak even uit van een 'klassiek' gevalletje scheefheid. Er zijn meer opties, maar daar ga ik graag een andere keer op verder.
Laten we zeggen dat je paard sterker voelt op de rechterteugel, hij drukt zijn schouder wat naar rechts. In een wending naar links zal je dus wat naar buiten uitzwaaien en in een wending naar rechts zal je moeite hebben om je paard om je binnenbeen in te laten buigen en neemt je paard graag de binnenbocht.
In de linkergalop zal je paard geneigd zijn om zijn binnenachterbeen wat langs de massa te zetten, dus het linkerachterbeen zal wat verder naar links geplaatst worden ten opzichte van zijn linkervoorbeen. Misschien voelt het zelfs voor jou alsof je wat inknikt in je linkerheup en dat je wat wegzakt naar rechts. 
Je paard leunt als het ware wat meer op de rechterschouder en het rechtervoorbeen. Ook zal het rechterachterbeen wat meer gewicht opnemen dan het linkerachterbeen. Het rechterachterbeen van je paard plaatst hij wat meer onder de massa. Terwijl het linkerachterbeen wat naast of langs de massa geplaatst wordt. 
Je zal een aantal dingen moeten doen om je paard te leren zich recht te maken, te sporen. 
1. De achterbenen moeten in het spoor van de voorbenen treden. 
2. Je paard zal zich aan beide zijdes even soepel moeten kunnen inbuigen. 
Een paard volledig rechtgericht krijgen is heel moeilijk, maar je moet het wel nastreven. Je bent al heel goed op weg als je merkt dat de 'makkelijke' en 'moeilijke' kant zich afwisselen.
Meest gemaakte fout bij een scheef paard
Een veelgemaakte fout bij het 'losmaken' van de 'sterke' kant is het terugwerken met je hand. In dit geval zou je bijvoorbeeld proberen om je paard rechts losser te maken door met je rechterhand ophoudingen te maken en terug te werken. Dit is niet de oplossing. Je paard gaat het bit er nog slechter door aannemen. Ook trek je je paard zo nog meer op de rechterschouder met zijn gewicht terwijl je juist zijn gewicht mooier wilde verdelen over de benen links en rechts. 
Ik wil graag dat mijn paard zo lang mogelijk mee gaat en dus over alle 4 zijn benen even hard slijt. Links en rechts gelijkzijdig maken is een van de doelen. Een ander doel is gewicht voor en achter goed verdelen. De eerste paar jaar (in ieder geval) zal je paard meer gewicht over de voorbenen dragen dan over de achterbenen. In mijn training streef ik dus naar horizontaal en verticaal evenwicht. Afhankelijk van de graad van opleiding van mijn paard wil ik dat hij meer gewicht gaat opnemen op de achterbenen.
paard rechtrichten
Hoe zorg ik dan wel ervoor dat mijn paard rechts los gaat laten?
Blijf soepel in je rechterhand, werk niet terug, veer juist mee. Je mag met je hand je paard best eens uit nodigen en hem de weg wijzen, maar niet naar je toe halen.
Houd je rechterbeen op de singel en geef daarmee korte maar doeltreffende aanwijzingen aan je paard zodat hij wat van je rechterbeen af komt en zich wat inbuigt om je rechterbeen. Zo druk je hem een beetje meer naar de linkerschouder toe. Hierdoor zal je paard zijn gewicht beter verdelen, wat van rechts af en wat meer op links. Let op dat je je been niet verder naar achteren legt als je paard niet direct voor je been reageert. Door je been naar achteren te verplaatsen druk je zijn achterbenen verder naar buiten ten opzichte van de voorbenen, en dat is precies wat je paard 'makkelijk' vind op dit moment.
Oefening 1 op de volte
Neem de linkerteugel aan en motiveer je paard om zich wat in te buiten aan de rechterkant. Zo kun je met je rechterbeen wat richting je linkerteugel rijden. 
In een volte op de rechterhand kun je zo je paard wat motiveren om de buitencirkel van de volte aan te nemen en je linkerteugel aan te nemen. Je rechterhand zet je telkens een beetje voor je uit naar rechts, zonder hard te worden in je hulp en zonder het lichte basiscontact met de mond van je paard te verbreken. Je checkt hier eigenlijk jezelf of je niet stiekem toch aan het terugwerken bent met je binnenhand.
Oefening 2 in het wijken voor de kuit
Een andere oefening waar je mee kan starten is een pasje wijken van de hoefslag naar de binnenhoefslag. Als je paard rechts strakker aanvoelt zou ik dit op de linkerhand doen. Zo leer je je paard wat opzij stappen voor je rechterbeen en druk je hem meer richting je linkerteugel. Zorg dat je paard in hetzelfde ritme blijft stappen, draven of galopperen, hij mag niet gaan rennen of juist de beweging er helemaal uit halen. De basis beweging en voorwaartse drang vanuit je kuit moet onderhouden blijven.
Kortom; Vrijwel alle paarden en ruiters hebben een voorkeurskant. Om je paard recht op twee teugels te krijgen moet je je paard motiveren om zijn achterbenen en voorbenen te laten sporen en zich hol te maken aan de bolle kant. Door van achter naar voor toe te werken ben je op een eerlijke manier bezig je paard te trainen en heb je het langst resultaat van je training. Doe niet aan korte termijn oplossingen door aan de strakke teugel terug te hangen. Heel veel succes met oefenen en ik lees je reactie heel graag terug!