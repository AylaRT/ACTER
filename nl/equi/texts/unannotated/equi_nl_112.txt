Verkeerde galop? Dit kun je doen!

Het komt vaak voor dat paarden in de verkeerde galop aanspringen. Als je paard in de juiste galop aanspringt, beweegt zijn binnenvoorbeen vóór het buitenvoorbeen. In de verkeerde galop is dit andersom. Je vraagt je paard in de juiste galop aan te springen door je binnenbeen op of net achter de singel te leggen, en je buitenbeen ruim achter de singel. Maar wat als dit niet werkt?

De truc bij het aanspringen in de juiste galop is om een goede hulp met je zitbeenknobbel te geven. Je brengt wat gewicht op je binnenzitbeenknobbel en brengt deze met het aanspringen naar voren. Tegelijk geef je met je buitenbeen een hulp door deze vanuit je heup achter de singel te leggen. Maar pas op dat je je been niet optrekt! Blijf je hak dus laag houden.

Tegelijk breng je je binnenteugel iets van de hals af zodat je paard ruimte krijgt aan de binnenhand. Maar houd natuurlijk wel voldoende contact als je stelling naar binnen vraagt.

Niet de juiste galop
Als je paard niet in de juiste galop aanspringt kan dat met allerlei dingen te maken hebben. Natuurlijk moet je er zeker van zijn dat hij geen pijn heeft en dat zijn zadel goed ligt. Er vanuit gaande dat dit allemaal in orde is, kan het er ook mee te maken hebben dat hij je niet begrijp of jij niet duidelijk bent in je hulpen.Leun je bijvoorbeeld in het aanspringen niet te ver naar voren? Je brengt je paard hier mee uit evenwicht, òf hij krijgt het idee dat jij je evenwicht verliest, waardoor hij zich geremd voelt aan te springen. Check ook of je niet scheef zit of teveel mee hangt in de bochten. Je paard gaat hierdoor harder draven, hoeken afsnijden of naar binnen hangen.

Zo los je het op
Springt jouw paard vaak in de verkeerde galop aan en zijn jouw hulpen correct? Dan kun je het volgende doen. Bereid je paard goed voor. Zorg eerst dat je op een mooi, rustig en ruim tempo draaft met je paard. Zodra jullie ontspannen zijn ga je doorzitten en zorg je dat je paard met het juiste ritme en ontspanning blijft draven. Pas als jullie er ook mentaal klaar voor zijn, vraag je je paard aan te springen. Overhaast niets! Geef rustig de juiste hulpen, maar dan iets duidelijker dan normaal: er mag geen twijfel over bestaan.

Ga ook voor jezelf na of je juist niet altijd té forse hulpen geeft! Ook hierdoor kan je paard in de war raken. Heb je het idee dat jouw hulpen al duidelijk zijn? Probeer dan je hulpen eens te verfijnen (en verkleinen).

Geef je paard op de binnenhand voldoende ruimte om aan te galopperen door iets na te geven met je binnenteugel. Vraag de overgang in de hoek van de bak zodat je paard al iets naar binnen kijkt en bovendien wordt begrensd door het hek. Als dit niet werkt kun je ook proberen op een volte aan te springen.

Voor sommige mensen en paarden werkt het juist als ze het paard voor het aanspringen juist iets buitenstelling laten aannemen. Sommige paarden zijn dan beter in evenwicht en vallen daardoor minder snel naar binnen.Wat je in het uiterste geval ook kunt doen is eerst een grote volte rijden in de verkeerde galop, dan enkele passen draven om vervolgens je houding en hulpen op een duidelijke manier aan te passen en opnieuw galop te vragen.

Contragalop
Dit laatste kan ook een opstap vormen om de contragalop onder de knie te krijgen. Een contragalop is namelijk de 'verkeerde' galop – maar dan bewust, dus gevraagd. Een contragalop moet echter geen reden zijn om het aanspringen in de juiste galop maar te laten voor wat het is… Zorg altijd dat je paard correct naar je hulpen luistert: als jij hulpen geeft voor een juiste galop moet je er naar toe werken dat hij ook in díé galop aanspringt. Hij mag alleen in contragalop aanspringen als je ook daadwerkelijk tegengestelde hulpen geeft. Toe aan de contragalop? Lees dan deze tips voor de perfecte uitvoer.

Beloon
Springt je paard aan in de juiste galop (de galop die jij vroeg)? Beloon hem dan meteen. Neem de druk van je benen en teugels weg en geef hem als het even kan een kriebel in zijn hals. Let er wel op dat je je houding hetzelfde houdt, anders valt hij wellicht direct terug