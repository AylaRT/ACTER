Correct bergopwaarts rijden, zo pak je het aan
Waar in de dressuurwereld doorgaans veel aandacht aan wordt geschonken, is het achterbeengebruik. Zowel instructeurs en juryleden zien het graag dat het achterbeen goed onder de massa wordt geplaatst in alle drie de basisgangen. Maar is het ondertredende achterbeen voldoende? Instructrice Marion Alblas geeft aan dat goed heupgebruik belangrijk is om verder te komen.

Om tot een goed heupgebruik te komen, moet het paard eerst voldoen aan belangrijke basisvoorwaarden. Marion vindt heupgebruik overigens een verkeerde benaming. Ze noemt het liever "het buigen van de gewrichten in de achterhand." En daar zijn de spieren rondom deze gewrichten verantwoordelijk voor. Wanneer dit correct wordt uitgevoerd, ziet het er als volgt uit: "Het paard wordt aan de achterkant lager en de schoft wordt gelift. Het voelt als bergopwaarts rijden." Maar dit gevoel gaat dieper dan dat, dat is duidelijk als we Marion aan het woord laten. Ze omschrijft het als "samen dansen, zweven in zachtheid en rijden op veertjes".  Nu is dat vast het ideaalplaatje van het merendeel van de ruiters. Maar hoe zorg je daar nu voor? Marion neemt je stap voor stap mee richting de ideale situatie.

Rechtgerichtheid als basis
Waar je mee begint, is het aandacht schenken aan rechtgerichtheid. Zo moet het paard in de eerste plaats lengtebuiging aan kunnen nemen. Het paard moet zowel rechtuit als in een wending of volte de achterbenen goed naar voren plaatsen richting het zwaartepunt. "Hiermee maak je de weg vrij voor het kunnen buigen van de gewrichten in de achterhand," zo legt Marion uit.

Elk paard gebruikt de achterbenen standaard om te stuwen. Het is aan ons als ruiter om deze natuurlijke functie te veranderen in achterbenen die gaan dragen. Dat is nodig om het lichaam ons als ruiter te kunnen laten dragen. "In eerste instantie dien je er dus aan te werken dat beide achterbenen gelijk worden." Wat ze hiermee bedoelt? Marion: "Uit ervaring weet ik dat het ene achterbeen niet of nauwelijks naar het zwaartepunt gaat en het andere achterbeen juist w√©l goed ondertreedt. Het achterbeen dat al goed richting het zwaartepunt gaat, zorgt van nature al voor een veel grotere buiging in het heup- en kniegewricht. Het is de heup die vaak lager staat dan de andere heup. Het is aan jou de taak om ervoor te zorgen dat dit verschil in positieve zin zo klein mogelijk wordt gemaakt. Een paard dat zijn heup- en kniegewricht goed gebruikt, kan rechtgericht bewegen op de rechte lijn en op de volte."

POPULAIR

HorsEscape: Uitdagend en een beetje spannend
Steigeren: zo los je het op
Oefeningen om goed heupgebruik te stimuleren
Dat klinkt vast allemaal heel logisch, maar hoe pak je dat nu praktisch gezien aan? Welke oefeningen zijn er bijvoorbeeld voor nodig? Marion geeft aan dat zijgangen hierin een belangrijke rol spelen, zoals schouderbinnenwaarts, travers en renvers. "Hiermee kun je namelijk het paard uitnodigen om zowel zijn binnen- als buitenheup meer te buigen. De zijgangen dienen dus niet als een doel op zich, maar zet je in als middel. Om te beginnen kun je je het beste eerst richten op de schouderbinnenwaarts in stap. Mits correct uitgevoerd leer je zo je paard beide achterbenen goed naar het zwaartepunt te laten bewegen. De travers en renvers zijn meer gericht op de verzameling, dus het buigen van de gewrichten. Zodra dit op de lange zijde goed gaat kun je nog een stapje verder gaan door voltewerk erbij te pakken. En natuurlijk kun je dan ook verder oefenen in draf of zelfs in galop."

Bewust van eigen kennis en kunde
"Je moet dit proces zien als een meerjarenplan. Je zorgt er eerst voor dat de basis goed voor elkaar is om vervolgens verder te komen. De snelheid en correctheid waarmee je dit kunt realiseren heeft voor een zeer groot deel te maken met je eigen kennis en bekwaamheid. Onthoud ook dat niet elk paard is gebouwd voor 100% verzameling. "Maar", zo legt ze uit, "vergeet ook niet zeker niet dat een paard er pas echt aan toe is om zich fysiek te ontwikkelen als alle groeiplaten in de wervelkolom gesloten zijn. Gemiddeld is dat met 8 jaar. Begin dus niet te vroeg."