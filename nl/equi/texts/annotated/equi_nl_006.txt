Draf
De draf is een diagonale paardengang. De draf is een snellere gang dan de stap, maar langzamer dan de galop. Tijdens de draf worden linksvoor en rechtsachter tegelijk opgetild en neergezet afwisselend met rechtsvoor en linksachter.

Rijden in draf
Tijdens de draf kan de ruiter of amazone lichtrijden of doorzitten.

Lichtrijden (of: Engels rijden) is een manier van zitten waarbij de ruiter telkens even uit het zadel opveert; als het ware telkens even in zijn stijgbeugels gaat staan hetgeen comfortabeler kan zijn voor ruiter en paard.
Wanneer de ruiter of amazone tijdens de draf in het zadel blijft zitten spreken we van doorzitten.
Correct doorzitten moet geleerd worden, de draf is moeilijker 'uit te zitten' dan de galop. Meeveren met de rug van het paard is de kern, en een ruiter of amazone heeft er sterkte buikspieren voor nodig. Een en ander hangt ook af van het "gereden zijn" van het paard: een stijf dier dat zijn achterbenen nauwelijks onder de massa brengt, 'laat de ruiter niet zitten' - lichtrijden heeft dan de voorkeur. Blijven doorzitten kan dan schadelijk zijn voor zowel de rug van de ruiter als die van het paard (waardoor het dier nog 'holler' wordt). Een van de oefeningen om correct te leren doorzitten is stijgbeugels uitdoen, zodat de ruiter of amazone de beweging van het paard niet met de benen in de stijgbeugels op kan vangen.