Oefening voor een betere zit

Om goed te kunnen rijden op je paard is het belangrijk dat je goed kunt zitten. Om een goede onafhankelijke zit te krijgen en te houden moet je altijd aan je zit blijven werken. Zonder beugels rijden kan daarbij goed helpen en ook zo nu en dan jezelf aan de longe laten nemen is goed voor een ruiter, maar je kunt nog meer doen.

Rechtop en in balans

Een goede houding te paard is niet alleen belangrijk omdat het er mooi uitziet, het is nog veel belangrijker omdat je dan je paard zo min mogelijk in de weg zit. Wanneer je als ruiter scheef zit of in elkaar gezakt, dan kun je de beweging van je paard niet goed volgen, waardoor je hem daarin stoort en uit zijn evenwicht haalt.

Simpele oefening

Niet ieder paard is even geschikt om te gebruiken voor een lesje aan de longe en als je paard daar (nog) niet klaar voor is en je wilt wel een oefening om je houding, zit en balans te verbeteren, dan is het doen van 'been-lifts' een goed idee.

Stilstaand

Je kunt de oefening doen terwijl je paard stilstaat en je kunt ook vragen of iemand hem even voor je vasthoudt. Dan kun je jezelf concentreren op de oefening en hoef je niet bang te zijn dat je paard wegloopt.

Houd voor de oefening je handen voor je uit alsof je je teugels vast hebt en houd ze dichtbij elkaar net boven de hals van je paard, maar leun niet op hem. Doe je beugels uit en haal dan je benen een stukje van het zadel. Til vervolgens je knieën omhoog houd ze even hoog en leg ze dan weer langs het zadel. Probeer de oefening bijvoorbeeld tien keer te doen voordat je gaat rijden.

Het mooie van de oefening is dat je het alleen maar kunt doen als je in een goede houding zit. Wanneer je in elkaar gezakt zit of scheef zit naar een kant, dan raak je uit balans zodra je je benen van het zadel af haalt en daarna ook nog je knieën optilt.

Alle beetjes helpen

Net als met de andere oefening voor je zit is het niet zo dat je met tien been-lifts je houding blijvend hebt verbeterd, maar als je regelmatig tien been-lifts doet terwijl je paard stilstaat en wanneer dat goed gaat later ook in stap, draf of zelfs galop kunt doen, dan ben je wel elke keer bezig om je houding, balans en zit een beetje te verbeteren.

Oog op de grond

Wanneer je met deze oefening begint is het handig om een ervaren iemand mee te laten kijken vanaf de grond, die dan kan bevestigen of je rechtop en in het midden van je paard zit en blijft zitten.