Stapsgewijs naar een betere galop

Het maakt niet uit of je wedstrijden wilt rijden of alleen thuis je paard fijn voor elkaar wilt hebben, werken aan een kwalitatief goed galop is altijd goed voor de training van een paard. Ook al heeft niet ieder paard van nature een mooie galop, je kunt er met de juiste training nog veel aan verbeteren.

Verzameling

Er zijn meerdere factoren, die van invloed zijn op wanneer je paard klaar is om te gaan verzamelen, maar Alice Oppenheimer gaf op Horse and Rider een paar algemene tips voor het juiste moment. Met een paard dat zonder veel hulp van de ruiter in een constant tempo in balans kan galopperen op een grote volte, zou je kunnen beginnen met wat verzameling. Zorg dat je als ruiter zelf goed in balans midden op je paard zit en maak een halve ophouding. Wanneer je voelt dat hij zijn gewicht iets naar achteren verplaatst en zijn achterbeen er meer onderzet, dan rijd je hem weer voorwaarts weg. Wanneer je dat een aantal keer doet op beide handen dan zul je merken dat hij steeds sneller reageert en elke keer dat je het vraagt zijn gewicht iets meer naar achteren verplaatst.

Overgangen

Overgangen rijden in de galop zorgt ervoor dat je paard sterker wordt en krachtigere sprongen kan maken in de galop. Daarmee werk je tegelijk aan de lichtheid van voren en het verbeteren van zijn balans. Vraag op de grote volte een paar sprongen naar voren, dan moet hij met zijn achterbeen in actie komen om te kunnen vertrekken. Neem hem dan na een paar sprongen weer terug, waarbij je denkt aan staptempo, maar met je zit en benen wel blijft galopperen.

Het doel hiervan is om de snelheid in de galop stapsgewijs terug te kunnen brengen naar stapsnelheid, maar je paard wel actief door te laten springen in galop. Hiermee vergoot je zijn balans en gaat hij steeds meer bergop lopen.

Weer naar voren

Bij het terugrijden en meer verzamelen is het net zo belangrijk dat je aandacht besteed aan het weer naar voren rijden. Vanuit het verzamelen moet je paard ook weer in balans blijven als hij groter moet galopperen. Oefen dat net als het terugnemen steeds stapsgewijs. Hoe verder je komt, hoe minder tussenstapjes je hoeft te maken, maar in de training blijven die tussenstapjes wel altijd goed voor je paard.

Eenvoudige wissels

Deze manier van verzamelen is niet alleen goed voor een betere galop, maar ook voor het maken van eenvoudige wissels. Sommige ruiters hebben moeite met eenvoudige wissels, maar dat komt vaak omdat ze proberen de massa van hun paard van galop naar stap te krijgen in plaats van hun paard zo te verzamelen dat een overgang naar de stap slechts een kwestie is van zijn benen in een andere volgorde neerzetten.