keertwending om de achterhand
Bastiaan de Recht legt uit (6): Hoe verbeter je de stap?

In deze instructieve twaalfdelige serie over dressuurrijden geeft dressuurtrainer Bastiaan de Recht praktische tips om jou verder te helpen. Bij Bastiaan staan biomechanica en fysiek en mentaal welzijn van het paard voorop. Na de vorige keer de teugel- en beenhulpen en de combinatie van beide in de vorm van het rijden van overgangen en het ontwikkelen van het horizontale evenwicht te hebben behandeld, gaan we nu verder met de stap. Hoe verbeter je en wat zijn de valkuilen?

Het verbeteren van de stap

'In de stap kennen we maar weinig oefeningen, het verruimen, verzamelen en de keertwending. Toch is de stap een belangrijk onderdeel van een proef en telt de verruiming bijvoorbeeld vaak dubbel. Hoe verbeter je de stap van je paard en wat zijn de valkuilen.'

Stap
Dit Friese paard gereden door Diederik van Silfhout toont de 'v' in zijn stap. Een teken dat de stap tactzuiver is.
Zuiver

'Het belangrijkste in de stap is de zuivere takt. De stap moet in een viertakt gereden worden waarbij het voorbeen en het achterbeen aan één zijde telkens een V vormen. Is de stap geen viertakt of vormt zich geen V dan, dan zie je vaak dat het paard lateraal gaat. Hierbij gaat het linkervoorbeen tegelijkertijd met het linkerachterbeen naar voren. Dit gebeurt ook aan de rechterzijde. Een paard dat niet taktzuiver loopt zet veelal de rug vast. Vaak ontstaat dit als de ruiter het paard gaat verzamelen. Om de takt te herstellen kun je het paard dus wat meer halslengte geven. Ook kun je wijkend stappen om de takt te herstellen. Op deze manier laat het paard de rug gemakkelijker los.'

stap
Het zuiver houden en ontwikkelen van de stap blijft belangrijk tot op het hoogste niveau. Hier Adelinde Cornelissen met Parzival.
Verruimen

'Bij het verruimen van de stap heeft het paard lengte in het frame nodig. De draf kun je gemakkelijk verruimen terwijl het paard kort blijft in de hoofd-halshouding oftwel het frame. In de stap is dit niet zo. Het verlengen van het frame en vergroten van de paslengte gaan samen. Verleng eerst het frame van het paard door het met je been naar je hand toe te rijden, zie ook deel 5 onder het kopje " Hoe?' punt 2. Wil het paard de hand volgen dan kun je de paslengte vergroten met je beenhulp. Volg daarbij de passen van je paard wel goed met je zit.'

Het water in

'Wil je paard, ondanks dat het je hand wel volgt en je goede been- en zithulpen geeft, nog niet voldoende de stap verruimen? Dan kun je wederom het paard laten wijken om zo het lichaam op te rekken. Of gebruik maken van balken, waar je paard overheen moet stappen. Leg de balken op zo'n afstand dat het paard echt even zich moet strekken om erover heen te stappen. Ook aquatraining kan de stap verbeteren. De beste aquatraining vind je in een waterbak of door in het zeewater te stappen.'

Keertwending om de achterhand
Keertwending

'Eén van de moeilijkste oefeningen is de keertwending in stap. Je moet niet alleen controle hebben over het tempo, maar ook over de positie van de hals zowel verticaal als horizontaal, schouder oftewel voorhand als achterhand. Heel ingewikkeld dus. Begin met het aanleren van de keertwending met een volte van tien meter, waarbij je het paard zowel in schouderbinnenwaarts als in travers laat stappen. Hiermee train je de controle over voorhand en achterhand. Als dit goed gaat, zet je een keertwending schouder voor in, waarbij je daarna de voorhand om de achterhand rijdt en de achterhand met je buitenbeen begrenst. Je binnenbeen zorgt voor het ritme in de stap en het optillen van het binnenachterbeen, oftewel het spilbeen. Lukt een kleine keertwending nog niet? Zorg er dan eerst voor dat je weer schouderbinnenwaarst en travers op de volte kunt rijden in het juiste ritme.'

Volgende keer: de draf

In het volgende deel van deze instructieve serie wordt de draf behandeld. Hoe maak je van een arbeidsdraf een draf met meer expressie en afdruk? Houd de Hoefslag facebookpagina en de website dus goed in de gaten!