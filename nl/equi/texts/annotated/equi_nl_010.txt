Een introductie tot rechtrichten

1. Inleiding
Het paard is van nature in principe geen lastdier. Dus als we er als ruiter op willen gaat zitten, moet het paard goed voorbereid worden om ons te dragen. Dat doen we door middel van dressuur, met als onderdeel het rechtrichten.

1.1 De natuurlijke scheefheid
Elk paard is van nature scheef, dat wil zeggen, elk paard is van nature asymmetrisch ontwikkeld. Net als de mens is elk paard links- of rechtshandig, zowel in de voorbenen als in de achterbenen.
Daarnaast heeft hij een kromming in zijn lijf naar links of naar rechts. Verder draagt hij meer gewicht op zijn voorbenen dan op zijn achterbenen. En dat zorgt voor een ongelijke gewichtsverdeling over alle
vier de benen van het paard. Als de ruiter deze scheefheden niet corrigeert kan dat tot problemen bij
het paard leiden. Het rechtrichten is bedoeld om het paard symmetrisch te ontwikkelen in lijf en
ledematen.

1.2. Rechtrichten
Het rechtrichten bestaat uit een reeks gymnastiekoefeningen voor het paard om spieren te rekken en te strekken, aan te spannen en weer te ontspannen, zodat hij fit, soepel, buigzaam, gespierd en sterk wordt om de ruiter goed te kunnen dragen.

Dressuur in de vorm van rechtrichtende buigingsarbeid zorgt ervoor dat het paard symmetrisch ontwikkelt in lijf en ledematen. Daarnaast zorgt het rechtrichten ervoor dat het paard in balans komt en zijn gewicht goed verdeelt over alle vier de benen. Door het paard recht te richten kan het paard de ruiter correct dragen. Daarnaast zorgen goed doordachte gymnastiserende oefeningen ervoor dat je paard zijn werk als rijpaard tot op hoge leeftijd gezond kan doen. 

1.3 Elk paard is uniek
Al in de 17e eeuw werd er door de grootmeester in de rijkunst Antoine de Pluvinel (1552 – 1620) over de natuurlijke scheefheid geschreven. En ook François Robichon de La Guérinière (1688 – 1751) en Gustav Steinbrecht (1808 – 1885) noemen dit fenomeen in hun boeken.
Laten we eens naar de neuzen van diverse paarden kijken. We denken altijd dat gezichten van mensen en neuzen van paarden symmetrisch zijn, maar deze foto's laten zien dat neuzen en neusgaten asymmetrisch zijn.

Niet alleen neuzen zijn asymmetrisch, ook lichaam en ledematen zijn niet symmetrisch. Het perfect symmetrische paard moet nog geboren worden, alle paarden zijn van nature asymmetrisch.
Net als mensen zijn paarden links- of rechtshandig en asymmetrisch qua coordinatie. Dit zorgt voor asymmetrie in lichaam, ledematen en beweging.
De asymmetrie laat zich echter niet in hokjes duwen. Elk paard is uniek in zijn scheefheid en behoeft maatwerk in het rechtrichten.
Kijk naar je paard, ontdek zijn of haar specifieke asymmetrie en probeer je paard daarop in evenwicht te brengen door je paard recht te richten.
Maar laat ik vooraf dit zeggen: Het is een illusie om te denken dat een paard 100% rechtgericht kan worden.
De 80-20 regel gaat naar alle waarschijnlijkheid op: 20% van de scheefheid zorgt voor 80% van de problemen. M.a.w. de extremiteit van de scheefheid zorgt voor de meeste problemen. Dus het is belangrijk om de extremiteiten in de spieren weg te trainen, maar er zal altijd een "restscheefheid" blijven bestaan.

2. Dimensies van natuurlijke scheefheid
Elk paard is van nature asymmetrisch ontwikkeld qua lichaam en ledematen. Deze natuurlijke scheefheid heeft een aantal dimensies:

1. Laterale scheefheid
Elk paard is van nature scheef en buigt daardoor makkelijk naar de ene kant en moeilijk naar de andere kant. De links- of rechtsbuiging wordt de laterale scheefheid genoemd.
Door deze scheefheid heeft het paard als het ware een holle en een bolle kant.

2. Horizontale onbalans
Onevenredige verdeling van het gewicht over de voor- en achterbenen is de tweede dimensie van de natuurlijke scheefheid: de horizontale onbalans.
Alle paarden dragen van nature 3/5 van het gewicht op de voorhand en 2/5 op de achterhand. 

3. Voorbenen
De links- en rechtshandigheid is de derde dimensie.
Net als de mens is elk paard links- of rechtshandig. De voorbenen dragen niet allebei evenveel gewicht. Dit kan tot overbelasting van een bepaald voorbeen leiden.

4. Achterbenen
De links- en rechtsbenigheid is ook een dimensie van de natuurlijke scheefheid.
Het ene achterbeen is vaak meer stuwend en het andere meer dragend. Het dragende achterbeen is soepeler en treedt makkelijk onder. Het stuwende achterbeen is steiler en stugger en kan krachtig afzetten.

5. Verhouding voor-achter
De vijfde dimensie is de verhouding voor-achter. Het paard loopt van nature met zijn voorhand enigszins scheef geplaatst t.o.v. de achterhand.
Als het paard niet rechtgericht langs een wand gereden wordt, wordt dit aspect nog versterkt, omdat de schouders van een paard smaller zijn dan zijn heupen. 

6. Diagonale onbalans
De verschuiving van het zwaartepunt richting een bepaald voorbeen is een dimensie van de natuurlijke scheefheid die duidelijk te zien is in beweging.
Een paard dat niet gecorrigeerd wordt op de natuurlijke scheefheid en het natuurlijk evenwicht, valt tijdens het rijden vaak op de binnenschouder of
over de buitenschouder.
Er ontstaat een diagonale onbalans door een diagonale verschuiving van het gewicht naar een bepaalde schouder.

7. Verticale onbalans
Verticale onbalans is ook een gevolg van de natuurlijke scheefheid.
Door de verschuiving van het zwaartepunt kan het paard verticaal scheef gaan lopen.

8. Verhouding onder-boven
Als de ruiter bovenstaande scheefheden niet corrigeert, ontstaat er vaak een onbalans in het gebruik van de spieren van de onder- en bovenlijn van het paard. Dit kan tot rugspanning en rugproblemen leiden.

9. Mentale onbalans
Spanning in het lichaam leidt vaak tot stress en onbalans in het hoofd van het paard. Een paard met een gespannen bovenlijn is altijd klaar om te vluchten, omdat deze houding in het wild de 'alerte' houding is van een paard. Dus fysieke spanning leidt vaak tot mentale spanning. Paarden hebben een rechter- en een linkerhersenhelft en deze breinen hebben een verschillende invloed o het paard. Een paard dat in opperste paraatheid is, gebruikt de rechterhersenhelft meer.

10. Asymmetrisch kauwen
De meeste paarden kauwen asymmetrisch en gebruiken de ene zijde van hun gebit meer dan de andere kant. Dit veroorzaakt asymmetrische bespiering op het hoofd. 


3. Overzicht problemen door natuurlijke scheefheid
Natuurlijke scheefheid is geen probleem voor een paard, integendeel, in het wild speelt het een belangrijke rol bij overleving. Problemen ontstaan als het paard het ruitergewicht moet gaan dragen.
Als een ruiter de dimensies van de natuurlijke scheefheid niet corrigeerd, ontstaat onbalans in het gebruik van de spieren in de boven- en onderlijn. Dit kan tot spanning leiden en tot rugproblemen en overbelasting van de voorbenen. Spanning of pijn in het lichaam leidt meestal tot stress bij het paard.
Hieronder zie je de meest voorkomende problemen die ontstaan door de scheefheid op een rij.

3.1 Rijkunstige problemen
Oefening wel de ene kant op kunnen
uitvoeren en niet op de andere hand
Moeite met afwenden
Het op de binnenschouder vallen
Het over de buitenschouder vallen
Ongelijke aanleuning
Niet nageeflijk
Het 'vastpakken' van het bit aan een kant
Zwaar op de hand
De teugels als vijfde been gebruiken
Niet willen halsstrekken
In de verkeerde galop aanspringen
Overkruist aanspringen
Telgang in stap en/of galop
Niet vierkant halt kunnen houden
Scheef achterwaarts gaan
Ongewenst versnellen
Dribbelen
Flegmatiek, stroperig lopen
De ruiter niet laten doorzitten
Ruiter en zadel zakken naar de lange, bolle
kant, de ruiter komt scheef te zitten
Weinig schoudervrijheid
Korte passen
Taktfouten
Teugelkreupel

3.2 Mentale & gedragsproblemen
Alert
Nerveus
Verzet
Staken
Steigeren
Bokken
Oren in de nek bij bepaalde oefeningen
In paniek raken

3.3. Fysieke problemen
Het hoofd kantelen
Schudden met het hoofd
Tandenknarsen
Tong uit de mond
Staartzwiepen
Rugproblemen
Kissing spines
Doffe vacht
Bultjes op de rug
Overbelasting voorhand
Onregelmatigheid of kreupelheid
(Klinisch) hoefkatrol
Gewrichtsproblemen (SI-, knie-, heup-)
Spat
Gallen

3.4 Andere oorzaken
Bovenstaande problemen kunnen ook andere oorzaken hebben dan de natuurlijke scheefheid.
Natuurlijk moeten ook onderstaande aspecten in orde zijn, aangezien een paard van nature een steppedier, bewegingsdier en kuddedier is:
Goed voer, voldoende ruwvoer
Voldoende frisse lucht en zonlicht
Vrije beweging in paddock of wei
Contact met soortgenoten
Daarnaast is een goed passend hoofdstel, zadel en bit een vereiste.
Opstijgen met een opstapkrukje voorkomt ook rugproblemen.
Als dit allemaal in orde is en de dierenarts, tandarts en overige specialisten hebben ook geen verklaring voor de problemen, en het gebruik van diverse soorten bitten heeft ook niet geholpen, dan kunnen de problemen met de natuurlijke scheefheid te maken hebben.
Het is altijd belangrijk de oorzaak aan te pakken en niet de symptomen te bestrijden. Het is bijvoorbeeld niet verstandig om diverse hulpteugels (slofteugel, bijzetteugels enz.) en/of speciale bitten te hanteren, om nageeflijkheidsproblemen mee op te lossen. Het symptoom "niet nageven" vindt zijn oorzaak niet in de mond van het paard maar in de natuurlijke scheefheid.
Het is dan belangrijk om via het rechtrichten de scheefheid te reduceren, zodat bovengenoemde problemen zich niet meer voordoen.
De ruiter moet de natuurlijke scheefheid en de onbalans herkennen en het paard helpen om zich symmetrisch te ontwikkelen in lijf, ledematen en beweging.
De natuurlijke scheefheid is een spiertechnisch probleem, dat door training van de spieren opgelost kan worden. Deze training heet 'rechtrichten'. 


4. Dimensies van het rechtrichten
De natuurlijke scheefheid is een spiertechnisch probleem, dat door training van de spieren opgelost kan worden. Deze training heet "rechtrichten". Het eindresultaat is een rechtgericht paard.
Een rechtgericht paard:
1. is symmetrisch ontwikkeld in lijf en ledematen;
2. is symmetrisch in beweging en kan alle oefeningen zowel linksom als rechtsom gelijkmatig uitvoeren;
3. laat zich verzamelen en oprichten.
Het doel van de dressuur is het ontwikkelen van een rijkunstig evenwicht, waarbij het paard 3/5 van zijn lichaamsgewicht drag met zijn achterbenen. Alleen een rechtgericht paard laat zich zelf verzamelen en oprichten om zo de voorbenen te ontlasten.
Bij het rechtrichten wordt de ruiter de persoonlijke fitnesstrainer van zijn paard om de juiste spieren en balans te ontwikkelen. Een rechtgericht paard is op alle fronten in evenwicht:

1. Laterale symmetrie
Een rechtgericht paard laat zich naar twee zijdes gelijkmatig inbuigen.
Qua buiging in het lichaam kan het paard dus soepel naar zowel links als rechts inbuigen.

2. Horizontaal evenwicht
Het lichaamsgewicht wordt gelijkmatig verdeeld over alle vier de benen.
Het zwaartepunt wordt altijd op de juiste plaats gehouden, zodat het paard altijd in balans blijft.

3. Symmetrie in de voorbenen
Beide voorbenen vertonen een gelijke mate van schoudervrijheid.

4. Achterbenen
Beide achterbenen kunnen in gelijke mate stuwen en dragen. 

5. Verhouding voor-achter
Tijdens het werk houdt het paard altijd zijn voorhand goed voor de achterhand.

6. Diagonaal evenwicht
Het rechtrichten voorkomt dat het paard op de binnenschouder of over de buitenschouder valt en zorgt er dus voor dat er geen diagonale verschuiving van het gewicht plaatsvindt.

7. Verticaal evenwicht
Het rechtrichten zorgt ervoor dat het paard verticaal in balans blijft.

8. Balans in onder-bovenlijn
Het rechtrichten zorgt ervoor dat het paard zijn rug- en buikspieren correct gebruikt. Het is voor zowel de psyche als het lichaam van een paard belangrijk dat het tijdens het werk in een voorwaarts neerwaartse houding beweegt.

9. Mentale balans
Door het rechtrichten geraakt het paard niet alleen fysiek weer in balans maar ook mentaal en emotioneel. Het paard kan dankzij het rechtrichten zowel fysiek als psychisch ontspannen.
Een rechtgericht paard is zelfverzekerder en raakt niet zo gauw meer gestressed. Hij kan zich beter concentreren en zich focussen op de ruiter en zal niet meer tegen de vraag van de ruiter ingaan.