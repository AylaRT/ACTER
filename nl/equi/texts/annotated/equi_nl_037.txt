De waarde van voltes

Een volte is een van de eerste figuren, die je leert als je gaat paardrijden en hoe ver je ook komt, je blijft altijd voltes gebruiken. Omdat het rijden van voltes veel voordelen heeft is het belangrijk dat je het goed doet. Toch zie je vaak dat voltes er een beetje 'bij' gedaan worden en dat de aandacht meer uitgaat naar de 'moeilijkere' oefeningen en figuren.

Voordelen

Wanneer je een goede volte rijdt helpt het bijvoorbeeld om een paard symmetrischer te maken, zijn spieren sterker te maken, zijn balans te verbeteren en met een volte kun je je paard ook nog eens tot rust brengen als hij opgewonden of zenuwachtig is.

Moeilijker dan het lijkt

Het rijden van een goede volte is soms moeilijker dan het lijkt. Vaker gemaakte fouten zijn bijvoorbeeld  dat ruiters een volte aan een kant ei-vormig laten worden, het tempo niet gelijk houden op een volte of een volte veel te laat inzetten. Horsechannel kwam met een paar oefeningen, die kunnen helpen om je voltes beter te gaan rijden.

Cirkel-vierkant

Vaak gaan voltes fout, omdat een paard aan een kant van de cirkel wegloopt over zijn buitenschouder. Om dat beter voor elkaar te krijgen kun je de volgende oefening doen:

Begin op een grote volte bij A of C in arbeidsdraf.
Maak na die ene volte een vierkant van 20 meter, waarbij je probeert de hoeken zo diep mogelijk in te rijden en de rechte stukken echt rechtuit te rijden.
Ga dan weer op de volte
En rijd weer het vierkant
Herhaal dit totdat beide figuren verbeteren en doe dit op beide handen.
Het snel en achter elkaar afwisselen in deze oefening zorgt ervoor dat je paard scherp moet zijn op je hulpen en je leert als ruiter dat je je paard aan de buitenkant goed begrenst en dat je hem aan je binnenbeen moet hebben.

Gescheiden halve voltes

Ga voor deze oefening ook beginnen in een arbeidstempo draf.
Rijd vanaf A verder over de hoefslag.
Maak dan een halve volte bij E of B en blijf na die halve volte op de hoefslag.
Rijd dan bij A weer een halve volte.
Herhaal dit een paar keer op beide handen en let goed op dat je je paard tussen de twee halve voltes echt rechtuit laat gaan.
Werk verder voor jezelf de volgende checklist af:

Is het ritme van mijn paard gelijk?
Kijk ik goed waar ik heen wil en rijd ik mijn paard achter mijn ogen aan?
Heb ik aan beide teugels een gelijk contact?
Kan ik mijn paard in hetzelfde tempo op de halve volte rijden als op de rechte lijn?
Pionnen
Voor de derde oefening moet je vier pionnen in de baan zetten. Zet deze net naast de lijn op de volte op de punten bij A en X en op de punten waar je de hoefslag raakt. Je hebt dan als je rechte lijnen zou trekken tussen de pionnen een 'ruit'-vorm in de baan. (Klik hier voor een afbeelding, Scroll door naar de derde afbeelding in het stuk)

Begin weer in arbeidstempo draf op de volte bij A.
Ga na een volte verder met rijden van pion naar pion in rechte lijnen en passeer de pionnen aan de binnenkant.
Doe dat twee tot drie keer een ronde.
Ga dan weer op de grote volte.
Het rijden van de volte voelt dan waarschijnlijk een stuk makkelijker aan.

Waardevol

Voltes zijn heel waardevol voor de training van je paard, maar komen eigenlijk alleen vol tot zijn recht als je ze ook echt rond rijdt. Besteed daar aandacht aan en je zult merken dat je paard sterker wordt, meer bespierd, soepeler, nageeflijker en dat de 'moeilijkere' figuren alleen maar makkelijker worden. Je kunt de oefeningen ook in galop doen als je het gevoel hebt wat de bedoeling is in draf.
