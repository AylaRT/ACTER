Waar vraag je om?

Galoppeert jouw paard liever aan in de ene dan in de andere galop? Heb je wel eens moeite met om aan te galopperen?
Dat probleem komt vaker voor. Vaak ga je als ruiter steeds harder proberen om juist die moeilijke galop te oefenen en juist dat zorgt ervoor dat het probleem eerder erger wordt dan minder.
Schoolyourhorse zette vier redenen op een rij waarom je paard in de verkeerde galop aanspringt.

1. Je paard teveel naar binnen laten kijken.
Vaak proberen ruiters om de overgang naar de galop te beïnvloeden door het hoofd van hun paard naar binnen te halen en maken daarmee het probleem groter omdat ze hiermee het binnenachterbeen hinderen.
Stel je eens voor dat je de bocht om wilt gaan terwijl je gewicht helemaal aan één kant van je lichaam is. Dan zou je je andere been uitsteken om je evenwicht te houden. En dat is precies wat je paard doet, hij houdt zijn evenwicht door in de andere galop aan te springen.

2.  Te veel buitenbeen gebruiken
Ruiters die hun buitenbeen teveel gebruiken of een extra tik met hun zweep geven achter hun buitenbeen zorgen dat hun paard wegbuigt van de druk, waardoor hij in de verkeerde galop aanspringt.

3. Een te kleine volte rijden
Sommige ruiters proberen hun paard te verleiden om in de goede galop aan te springen door een steeds kleinere volte te rijden. Maar doordat het paard hier het gevoel kan krijgen dat hij naar binnen valt, dan gooit hij zijn gewicht naar buiten waardoor hij in de verkeerde galop aanspringt.

4. Teveel naar buiten hangen
Als je op een volte of in een wending te veel naar buiten gaat zitten dan raakt je paard in de war. Hierdoor kom je ook snel in de verleiding om niet alleen je buitenonderbeen iets naar achteren te leggen om een overgang te maken, maar je hele buitenbeen.
Voor je paard is het dan net of de andere galop gevraagd wordt.

Twee aparte gangen

Een gang is gewoon een volgorde van beenzetting. De linkergalop heeft een andere beenzetting dan de rechtergalop en om het voor jezelf duidelijk te krijgen kun je ze beiden als een aparte gang zien. Dan kun je je hulpen duidelijker geven.
Het lijkt een beetje vergezocht misschien, maar voor de contragalop en de vliegende wissels is het heel belangrijk.

Balans

Je paard moet in balans zijn om te kunnen gehoorzamen aan je hulpen en in de juiste galop aan te springen. Hij moet gebogen zijn in zijn lichaam, niet alleen in zijn hals. Teveel halsbuiging veroorzaakt meer problemen dan het oplost. Let er dus op dat je zijn hoofd en hals recht voor je houdt.

Doorzitten

Als je niet gewend bent regelmatig door te zitten dan is het hoog tijd dat je dat gaat oefenen. Als je voor een overgang naar de galop ineens gaat doorzitten terwijl je dat normaal (bijna) nooit doet, dan kan het als een verrassing komen voor je paard als je blijft zitten en gelijk de hulpen voor de galop geeft.
Ook als je weinig doorzit omdat je spanning wilt voorkomen, is het belangrijk om juist veel langer te blijven doorzitten zodat jij en je paard kunnen ontspannnen tijdens het doorzitten.

Oefening

Draaf op de grote volte bij A of C.
Zit netjes rechtop en kijk voor je uit waar je naartoe rijdt.
Blijf minstens 1/4 gedeelte van de cirkel doorzitten voordat je je overgang vraagt. Blijf bijvoorbeeld zitten bij X en vraag de overgang naar de galop tussen de hoekletter en de A of de C.
Ontspan je lichaam terwijl je blijft zitten en blijf in het midden van je paard.
Oefening baart kunst. Het is voor je paard minder erg als je in het begin ietwat onstabiel doorzit, dan wanneer je één pas blijft zitten en tegelijk de galophulp geeft.

Als je paard in de verkeerde galop aanspringt raak dan niet in paniek en verander niets. Neem hem terug naar draf, ontspan en vraag op dezelfde mannier opnieuw om een overgang naar de galop. Hoe sneller je hem corrigeert, hoe beter hij begrijpt dat er iets fout ging.
Blijf in ieder geval kalm.
Mocht het na een paar keer nog steeds mislukken, blijf dan eerst eens een paar voltes achter elkaar doorzitten voordat je opnieuw om de galop vraagt en wees er zeker van dat je zelf goed zit en duidelijke hulpen geeft.

Overgangen

Tien voltes achter elkaar in de rechtergalop zorgen er niet voor dat je paard beter in de rechtergalop aanspringt. Overgangen rijden wel. Galoppeer een halve volte en ga terug naar draf en herhaal dan de oefening opnieuw. Herhaal, herhaal en herhaal.

In de verkeerde galop aanspringen betekent alleen dat je niet de galop kreeg die je vroeg.
Vraag je zelf de volgende keer dat je paard verkeerd aanspringt af of je zelf goed zat en de juiste hulpen hebt gegeven.
Deed hij het of vroeg jij het?