Contragalop
Voor het rijden op de linkerhand hebben we de linker galop en voor het rijden op de rechterhand hebben we de rechter galop. Als je bewust aanspringt in de linker galop met linker buiging en stelling, terwijl je op de rechterhand rijdt, dan noemen we dat contragalop. Dit is een oefening voor het paard betreffende gehoorzaamheid en vraagt veel lenigheid van het paard. Het is tijdens de contragalop belangrijk dat je in de juiste galop houding zit. Als je in de bocht meedraait met je zit of het paard met de teugel naar binnen stuurt kan het zijn dat het paard van galop wisselt of terugvalt in draf. Probeer het paard als het ware naar buiten te buigen en stuur met beide handen. Actief galopperen met voldoende impuls is erg belangrijk.

Gebroken lijn 5 meter in contragalop
Als het galopperen in contragalop goed gaat kun je beginnen met het rijden van figuren in contragalop. Een goed figuur om mee te beginnen is de gebroken lijn 5 meter. Het figuur is precies hetzelfde als in draf alleen de hulpen worden zo gegeven dat het paard niet uit galop valt of van galop wisselt. Het stuk vanaf de hoek naar de 5 meter is in de goede galop en het stuk weer terug naar de hoefslag is in contragalop. Bij de wending die je rijdt op de 5 meter lijn is het paard geneigd over te springen naar de andere galop of terug te vallen in draf. Belangrijk is dat het paard actief is zonder te hard te gaan. Als je op de linkerhand rijdt in de linker galop heb je het linkerbeen ter hoogte van de singel en het rechterbeen iets naar achteren. Houd stelling naar links en stuur het paard met beide handen van de hoefslag af. Bij de wending op de 5 meter lijn is het van belang dat je de goede stelling houdt en met beide handen weer terug stuurt. Voorkom dus dat je het hoofd van het paard meedraait in de wending, dan bestaat de kans dat je wisselt van galop. Tijdens de gebroken lijn in contragalop is het belangrijk dat het paard goed in evenwicht kan lopen. Jij als ruiter moet dus netjes op het paard zitten en zelf ook in balans zijn zodat je het paard niet in de weg zit.

Daarnaast is net als bij elk figuur het tempo erg belangrijk, blijf op hetzelfde tempo doorrijden en ga niet sneller of langzamer rijden.