Waarom lichtrijden geen sta-zitten moet zijn

Er zijn meerdere redenen waarom we lichtrijden in draf. Ten eerste omdat we gewicht van de rug van het paard willen halen en de makkelijkste manier om dat te doen is om licht te rijden. Ten tweede willen we ons paard de kans geven zijn achterbeen verder onder de massa te brengen en ten derde kunnen we met het lichtrijden invloed uitoefenen op het tempo, zonder been- of handhulpen.

Als je naar een harmonieuze combinatie kijkt en je let op de beweging die de ruiter maakt tijdens het lichtrijden, dan valt op dat de beweging niet eenvoudig sta-zit is, maar dat het eerder een beweging voorwaarts-opwaarts en weer terug is.
De ruiter veert licht op naar voren tijdens het voorwaarts bewegen van het ene achterbeen en blijft een moment op de hoogste positie om daarna weer licht in te zitten tijdens het naar voren bewegen van het andere achterbeen.

Wat je niet zult zien is dat de ruiter eenvoudig opstaat en gaat zitten. Dat komt omdat de ruiter dan achter de beweging van zijn paard zou komen en hij daarmee de harmonie zou verbreken.
Als je gewoon recht omhoog opstaat om licht te rijden ben je onmiddellijk je balans kwijt en terwijl je dan je evenwicht probeert te hervinden plof je alweer terug in het zadel, waarbij je je paard ook uit zijn evenwicht haalt. Je paard zal hierdoor kortere passen gaan maken en kan op den duur zelfs rugproblemen krijgen.

Blijf in balans in draf

Als je tijdens het draven in het ritme van je paard de voorwaarts-opwaartse beweging kunt maken en weer terug, dan kun je tot een mooie harmonie komen. Gebruik de drafbeweging om je als het ware uit het zadel te laten veren, blijf dichtbij je paard en ga met dezelfde boog weer zitten. Doe dit zo vloeiend mogelijk en pas je aan aan het ritme van je paard, zodat je hem zo min mogelijk stoort.

Als dit goed lukt, kun je vervolgens je paard vertragen door langzamer licht te rijden, zonder dat je daarbij een teugelhulp hoeft te gebruiken. En omgekeerd kun je je paard ook meer voorwaarts rijden door juist energieker licht te rijden.