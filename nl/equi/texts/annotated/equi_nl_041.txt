Nog een paar trainingstips

Als ruiter wil je graag dat je paard zich positief ontwikkelt en sterker wordt van de training. Gisteren kon je onder andere lezen over hoe belangrijk het is voor je paard om regelmatig te stretchen in de training en vandaag volgen nog een paar tips, die het Duitse blad Cavallo verzamelde.

Het bos

Een ideale trainingsplek om een paard sterker te maken is het bos. Rijden over slingerpaadjes, heuveltjes, verschillende soorten bodem en hier een daar misschien een plas dragen allemaal bij aan het sterker worden van je paard. Niet alleen worden zijn spieren sterker van dit werk, je paard wordt ook oplettender van dit soort werk en krijgt er een betere balans van. Lange stukken stappen werken ontspannend en een zo nu en dan een flink stuk galopperen zorgt ervoor dat je paard meer uithoudingsvermogen krijgt.

Achterwaarts en zijwaarts

Wanneer je in het bos niet alleen rechtuit rijdt, maar ook stukken schoudervoor vraagt op beide handen werk je bijna ongemerkt ook nog eens extra aan de nageeflijkheid en de kracht van je paard zijn binnenachterbeen. Buiten volgt er niet na elk klein stukje rechtuit een hoek, dus dan kun je het ook eens wat langer vragen.

Achterwaarts de berg op

In Nederland hebben we geen bergen, maar toch zijn er op veel plekken wel heuveltjes als je in het bos rijdt. Een extra tip op Cavallo gaat erover om je paard een keertje achterwaarts te laten gaan op een heuveltje om hem krachtiger te maken. De oefening kun je doen als je met je paard op een lichte helling staat met zijn neus de bergop. Wanneer je hem dan een paar pasjes achterwaarts laat doen krijgt hij automatisch al meer gewicht op het achterbeen. Als dat lukt, kun je het omdraaien en een paar pasjes achterwaarts doen de heuvel op. De oefening is geen doel op zich, maar als je toch in het bos bent en je hebt een stukje helling dan kun je het best eens proberen.

Leuke oefening

Het afwisselen van achterwaarts en voorwaarts is ook een goede oefening om met je paard te doen wanneer je gewoon in de rijbaan aan het werk bent. Met een paard dat al wat verder is kun je af en toe eens de 'Schaukel' rijden. Houd halt en ga vanuit het halthouden een paardlengte achterwaarts. Rijd vanuit deze passen achterwaarts zonder onderbreking weer een paardlengte voorwaarts en vraag dan opnieuw achterwaarts zonder dat je tussendoor halthoudt. Daarna kun je zelf kiezen of je wegstapt, draaft of galoppeert.