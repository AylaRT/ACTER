NIEUWE DRESSUURPROEVEN 2016: WAT VERANDERT ER IN DE KLASSE M?

Op 1 april 2016 gaan de nieuwe KNHS-dressuurproeven in. De nieuwe proeven zijn vanaf 1 maart beschikbaar en in de tussentijd volgt zoveel mogelijk informatie over de wijzigingen. In onze serie over de nieuwe dressuurproeven is nu de klasse M aan de beurt.

De meeste wijzigingen zitten in de M2. Misschien geen verrassing, want juist de M2 wordt door velen als 'te moeilijk' bestempeld. De nieuwe M2 proeven zijn veel vloeiender geworden en dat komt omdat niet alle oefeningen meer in alle proeven worden gevraagd. Qua opbouw in moeilijkheidsgraad heeft de M2 straks een nog betere aansluiting op zowel  M1 als Z1.

1. Wat is belangrijk in de klasse M?

Belangrijk in de klasse M is dat het paard weer een stukje meer gesloten en bij elkaar gereden wordt dan in de L. Het paard is in de M iets meer gedragen dan horizontaal en dat betekent dat het gewicht verder naar de achterhand wordt verplaatst. Het is niet erg als dat nog niet de hele proef lukt, maar er moet wel verschil zijn met het horizontale evenwicht zoals in de L. Verzameling wordt in de nieuwe proeven pas vanaf de klasse Z gevraagd, en dus niet meer in het M2.

2. Wat zijn de belangrijkste wijzigingen in de klasse M?

In de klasse M worden de overgangen, net als nu, niet-progressief. In de M1 is het nog niet heel erg als er tijdens een overgang nog een pasje in een tussenliggende gang getoond wordt, maar in het M2 wordt dat wel zwaarder aangerekend. Hieronder staan de meest relevante veranderingen:

Contragalop 
In de klasse M1 wordt de lijn in contragalop anders. Zo wordt de gebroken lijn 5 meter vervangen door een gebroken lijn van 8-10 meter.
   
Uitgestrekte stap naar M2
Wie de wijzigingen in de klasse B en L heeft gevolgd, heeft waarschijnlijk al gezien dat in de B en L1 straks verruimingen worden gevraagd en middengangen pas vanaf de L2. De uitgestrekte stap verhuist logischerwijs dan ook van de M1 naar de M2. 

Halsstrekken
Vanaf 1 april 2016 zit het halsstrekken in alle klassen t/m de klasse Z2, dus ook in de M1 en M2. Halsstrekken kan op zowel de volte als op de diagonaal worden gevraagd: op een rechte lijn kan de rechtgerichtheid immers nog beter worden beoordeeld. Tijdens het halsstrekken mag je in de M1 en M2 naar keuze lichtrijden of doorzitten (zie ook het volgende punt).

Doorzitten en soms lichtrijden
Vanaf de klasse M wordt in alle proeven (nog steeds) doorzitten gevraagd. Nieuw is dat de ruiter bij het halsstrekken, de middendraf en uitgestrekte draf mag kiezen tussen doorzitten of lichtrijden. Dat vraagt iets van de rijvaardigheid en zelfkennis van de ruiter: hij of zij voelt immers het beste wat op dat moment nodig is om de oefening zo goed mogelijk uit te voeren. De jury beoordeelt de ontspanning, de harmonie, de regelmaat, de taktmatigheid en de aanleuning. En dat blijf je zien, of iemand nu lichtrijdt of doorzit.

Schouderbinnenwaarts
Vanaf de klasse M komt de schouderbinnenwaarts aan bod, een belangrijke oefening om tot meer gedragenheid te komen. In de nieuwe proeven wordt de schouderbinnenwaarts over een iets langer stuk gevraagd. Er staat dan bijvoorbeeld: F schouderbinnenwaarts, tussen B en M rechtuit. Je hebt dus meer tijd om de schouderbinnenwaarts te tonen en meer tijd om je paard daarna weer recht te stellen.

Kwartwending in M2
In de klasse M2 wordt in twee van de vier proeven een keertwending en in de andere twee proeven een kwartwending om de achterhand gevraagd. Omdat verzameling straks pas in het Z wordt gevraagd, mogen deze oefeningen iets groter worden uitgevoerd. Ze worden immers in arbeidsstap gevraagd en niet meer in verzamelde stap.
3. Bitloos starten t/m de klasse M2 na 1 april 2016

Vanaf 1 april wordt verzameling niet meer in de klasse M, maar pas in het Z gevraagd. Dat betekent dat bitloos starten (dus voor winstpunten) vanaf die datum is toegestaan t/m de klasse M2 (dat is nu nog t/m de klasse L2). Goed nieuws dus voor bitloze combinaties. Hier lees je meer over de achtergrond en regels voor bitloos rijden op dressuurwedstrijden.

4. Officiële klasse M2 voor A/B-pony's

In het artikel over de klasse BB en B werd bij vraag 5 al genoemd dat de aparte proeven voor A/B-pony's vervallen en de klasse-indeling wijzigt. Zij rijden nu nog de proef van een klasse lager. Bijvoorbeeld: een A/B-combinatie in de klasse M2 rijdt nu de M1-proef van de andere ponycategorieën en paarden. In de nieuwe situatie wordt de klasse van deze combinatie gewijzigd naar M1+ het aantal behaalde winstpunten. De combinatie kan daarna wel doorgroeien naar een niveau hoger, namelijk de 'echte' klasse M2. Lees hier meer informatie over de klasse-indeling.

ALLES OVER DE NIEUWE DRESSUURPROEVEN

De nieuwe dressuurproeven gaan in op 1 april 2016. Ze zijn volledig herschreven om zo een doorlopende lijn in moeilijkheidsgraad te krijgen van F1-proef t/m het hoogste niveau met als sleutelwoorden 'harmonie' en 'ontspanning'. Blijf op de hoogte van alle ontwikkelingen op www.knhs.nl/dressuurproeven.