De slangenvolte als balansoefening


Een goede slangenvolte rijden is zo eenvoudig nog niet. Je moet sturen, in balans blijven, kijken waar je naartoe gaat en het tempo controleren. En wat dacht je van een slangenvolte met contra-galop? Grand-Prix amazone Jonna Schelstraete geeft daarom wat tips.

Jonna Schelstraete is regelmatig in de wedstrijdring te vinden met haar topper Cupido en traint daarnaast op haar dressuurstal in Gemonde ook paarden voor anderen voor nationale en internationale wedstrijden. Jonna vertelt: 'Als ik met mijn paarden los rij, dan neem ik regelmatig een slangenvolte mee. Het is een prima oefening om wat stelling en buiging te vragen en ze vervolgens weer recht te stellen. Door stelling naar links en naar rechts te vragen in de bogen worden ze soepel en losser in het lichaam. Ook gebruik ik een slangenvolte vaak tijdens de warming-up voor een training of wedstrijd om mijn paard wat vlugger en lekker aan het been te maken.'

Let op uitzwaaien

Jonna: 'Naast dat het een goede oefening is voor de souplesse van het paard, kan het ook een best lastige oefening zijn. Wat heel belangrijk is bij het inzetten van de bogen, is dat je ervoor zorgt dat de achterhand van het paard niet uitzwaait. Daarmee bedoel ik dat het paard zijn achterbenen goed meeneemt in de buiging en onder zijn lichaam plaatst in de plaats van iets erbuiten. Je kunt dit doen door hem met je binnenhand en buitenbeen iets te begrenzen. Vervolgens moet je hem weer recht stellen om netjes rechtuit naar de volgende boog te rijden.'

De juiste balans vinden

Jonna: 'Een slangenvolte is ook een heel goede balansoefening. Het is goed voor de balans van het paard, maar ook voor jezelf. Tijdens de oefening moet je natuurlijk meegaan met de bewegingen maar zelf ook netjes boven je paard blijven zitten. En dat kan nog best moeilijk zijn. Sommige ruiters hebben de neiging om naar binnen of naar buiten te hangen bij het omstellen naar een volgende boog. Maar het is de kunst om je paard niet in de weg te zitten en in een goede rechte houding te blijven. Daarom is de slangenvolte ook zo'n goede oefening om je eigen balans te testen. Je kunt beginnen met een slangenvolte in stap of in draf, maar om het iets uitdagender te maken, kun je ook een slangenvolte rijden in galop. Je krijgt dan te maken met enkele bogen in contragalop en dat vergt wel wat handigheid van paard en ruiter. Maar ook hierbij is de balans het allerbelangrijkste. Blijf in de contragalop alert aan je eigen houding en ga niet teveel naar binnen of buiten hangen.'