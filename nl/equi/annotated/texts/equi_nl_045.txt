Impuls
Met impuls bedoelen we de drang naar voren die de ruiter opwekt en volledig onder controle heeft.
Je kunt alleen rijden met impuls als er een balans is tussen de voorwaartse beenhulp en de tegenhoudende teugelhulp. De ruiter zorgt er met een beenhulp voor dat de achterbenen van het paard verder naar voren worden geplaatst. Het is niet de bedoeling dat het paard dan sneller gaat lopen maar dat deze voorwaartse drang opgevangen wordt door de zachte tegenhoudende hand.

Beweeg met de handen goed mee zodat je de voorwaartse drang op de juiste manier opvangt.
Hierdoor zal het paard de rug gaan ontspannen, nageeflijk gaan lopen en alert zijn op de kleinste hulpen van de ruiter. Impuls heeft dus niets te maken met tempo. Een hoog tempo zorgt er zelfs voor dat het paard zijn passen niet af kan maken waardoor de tact verstoord kan raken.