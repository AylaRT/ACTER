Bastiaan de Recht legt uit (3): Aan het been zijn

In deze instructieve twaalfdelige serie over dressuurrijden geeft dressuurtrainer Bastiaan de Recht praktische tips om jou verder te helpen. Bij Bastiaan staan biomechanica en fysiek en mentaal welzijn van het paard voorop. Na de vorige keer de teugelvoering en -hulpen te hebben behandeld dan nu de beenhulpen en het paard voor het been maken.

 

Goede beenhulpen

'Wil je het paard voor het been maken, dan zijn goede beenhulpen belangrijk. Maar nog belangrijker is om niet te blijven knijpen, duwen of schoppen. Gebruik dan je beenhulp in combinatie met een zweep- en stemhulp!'

Ondersteunend of corrigerend?

'Wat zijn goede beenhulpen? Als je druk geeft met twee benen, moet het paard voorwaarts gaan. Dat is leuk, maar wat als hij toch niet naar voren gaat? Geef dan kleine duidelijke schopjes met je been, waarop het paard een schrikreactie geeft. Stop met het geven van de beenhulp als het paard voorwaarts gaat. Reageert het paard niet of onvoldoende, vul deze hulp dan aan met een hulp van je sporen of zweep. Maar dus ook met je stem. Longeren is daarom ook heel goed om te doen. Zo leert het paard een verband te leggen tussen een zweep- en een stemhulp, waar je tijdens het rijden weer gebruik van kunt maken. Een beenhulp moet niet onderhoudend zijn, maar alleen corrigerend. Dat wil zeggen, het paard moet niet blijven lopen, doordat het iedere pas een beenhulp krijgt. Integendeel, je geeft je beenhulp, waarop het paard voorwaarts gaat en vervolgens doe je niets. Pas als het paard langzamer gaat, geef je weer een beenhulp.'

Beenhulp
Afhangend been, dat niets doet. Pas als je voorwaarts wilt, geef je een beenhulp.
Tegenwerkende hulpen

'Gaat het paard nog niet voorwaarts ondanks dat je de juiste beenhulpen geeft, controleer dan even het volgende. Houd je het paard niet tegen met je teugel? Onbedoeld wordt er tijdens het geven van beenhulpen nog wel eens getrokken aan de teugels. Klem je niet met je bovenbenen? Als een ruiter klemt met zijn bovenbenen zal het paard hierop terug komen. Er zit eigenlijk een soort knijper op zijn rug. Is je bovenlichaam te veel naar voren? Ook dan zal het paard meestal reageren door langzamer te gaan.'

Zijwaarts

'Bij oefeningen waarbij het paard zijwaarts moet gaan, geef je een beenhulp met alleen je binnenbeen. Tenzij er buiging in tegenovergestelde richting wordt gevraagd, zoals bijvoorbeeld bij een travers of appuyement. Dan zorgt het andere been voor de buiging. Een zijwaartse beenhulp geef je hetzelfde zoals hierboven beschreven, maar dan met één been. Als je bijvoorbeeld wilt wijken in draf, maar dit niet lukt. Ga dan eerst even terug naar de stap en oefen het zijwaarts gaan in deze gang.'

Goede plek

'Wat is nu de goede plek voor het geven van beenhulpen? Als je voorwaarts wil gaan, geef je met twee benen een hulp dicht bij de singel. Wil je het paard meer verzamelen, dan moet het zijn buikspieren aanspannen en wordt de beenhulp veelal meer naar achteren gegeven. Let er wel op als de beenhulp te ver naar achteren wordt gegeven, bestaat het risico dat het bovenlichaam van de ruiter te ver naar voren komt en het paard juist wordt afgeremd.'

Voor het been rijden
Aan het been
Tip

'Een stillere beenligging krijg je niet voor elkaar door gespannen te proberen je benen zo stil mogelijk te houden. Een stil been begint met een ontspannen ruiterlichaam en een been dat om het paard heen hangt. Probeer juist ontspannen mee te bewegen met het paard, zodat je benen stil zijn ten opzichte van het lichaam van het paard. En blijf consequent met je beenhulpen!'

Overgangen rijden

Ben je benieuwd hoe je het paard nog beter voor het been kunt krijgen? Lees dan het volgende onderwerp dat gaat over overgangen rijden. Hierin worden ook oplossingen voor de meest voorkomen problemen bij diverse overgangen besproken. Houd de Hoefslag facebookpagina en de website dus goed in de gaten!