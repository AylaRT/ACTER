Oefeningen

Arbeit am langen Zügel
Bij het "Werk aan de Lange Teugel" (Arbeit am langen Zügel) laat een volleerd rijpaard alle zware dressuuroefeningen in stap, draf, galop, piaffe en passage zien, waarbij de ruiter niet óp zijn paard zit, maar er vlak achter of naast de achterbenen loopt. Dit vergt een grote inspanning en vaardigheid van de ruiter, omdat hij veel minder inwerkingsmogelijkheden ("hulpen") ter beschikking heeft dan in het zadel. De hoofdhals houding, buiging en stelling kunnen veel preciezer gecontroleerd worden. In deze stijl rent de ruiter nooit, maar blijft altijd in looppas.

Piaffe
De Piaffe is de meest verzamelde vorm van de draf. Het paard blijft op de plaats of met een lichte voorwaartse beweging draven. Hierbij is het van belang dat het paard constant in het zelfde ritme blijft. Doordat de achterhand er ver onder komt gaat deze een beetje omlaag en de voorhand een beetje omhoog. De voorbenen worden zo hoog opgetild dat de hoef tot ongeveer halverwege de pijp komt en de achterhoef moet tot net boven de kogel van het andere achterbeen komen.

Passage
De Passage is een zeer verzamelde drafvorm. Daarbij wordt de voorhand hoog opgeheven en de achterhand extra eronder gebracht. De passage heeft een zeer lang zweefmoment. Hierdoor lijkt het alsof het paard in slowmotion draaft. Het paard heeft een hele sterke balans nodig om hierbij zijn evenwicht niet te verliezen.

Levade
In de Levade brengt het paard zijn voorhand van de grond zodat hij een hoek van ongeveer 35 graden met het terrein vormt, daarbij trekt hij beide voorbenen gelijkmatig op en balanceert in deze positie. Bij het begin van de beweging worden de achterbenen onder het zwaartepunt van het paard gebracht waarbij de spronggewrichten richting de grond zakken. Hierdoor komt de achterhand van het paard verder omlaag en lijkt het alsof de voorhand hoger komt. Deze houding is slechts enkele seconden vast te houden waarna het paard rustig op de voorbenen landt en daarna verder kan stappen of halt houden.

Courbette
In een Courbette steigert het paard waarbij hij de voorbenen gebogen houdt richting zijn lichaam. Daarna maakt hij enkele sprongetjes voorwaarts waarbij de voorbenen de grond niet aan mogen raken. Bijzonder sterke en begaafde paarden kunnen vijf of meer sprongen maken voordat zij met de voorbenen de grond raken. Het is gebruikelijker om een serie van drie of vier sprongen te zien.

Capriole
Bij een Capriole (betekent sprong van een geit) steigert het paard waarna hij met de uithand uitslaat op het moment dat hij op zijn hoogste punt is met de voorhand. Vervolgens landt het paard vrijwel met vier benen tegelijk.