Paardensport

Paardensport, of hippische sport is een verzamelnaam voor internationaal hoog aangeschreven vormen van sport, waarbij een of meer paarden gebruikt worden. De internationale paardensport wordt geregeld door de sportfederatie Fédération Equestre Internationale en in Nederland door de Koninklijke Nederlandse Hippische Sportfederatie. In België wordt de paardensport geregeld door de Koninklijke Belgische Ruitersportfederatie, waarbij langs de Nederlandstalige kant de Vlaamse Liga Paardensport de paardensport organiseert.

Disciplines
Er zijn vele verschillende manieren om facetten van de paardensport te beoefenen:

Buzkashi - Afghaanse ruitersport om het karkas van een geit.
Carrouselrijden - showrijden met meerdere ruiters en amazones. De ruiters rijden naast elkaar en maken synchrone figuren.
Chileense rodeo - Chileense variant van de rodeo, met veedrijvers en rundvee
Drafsport - draverijen: snelheidssport met sulky's: draf
Dressuur - gehoorzaamheids- en bewegingstraining.
Endurance een uithoudingsproef/ marathon voor paarden.
Eventing - gecombineerde wedstrijden in de natuur.
Fantasia groepen Berberruiters voeren een charge uit en lossen een salvo uit hun geweren dat moet klinken als één schot.
Gangenwedstrijden: gangenpaarden moeten hier hun drie basisgangen en de andere gangen (tölt, telgang, walk) zo mooi mogelijk laten zien.
Gymkhana - behendigheidsparcours te paard
Hogeschool dressuur - dressuur voor gevorderde ruiters en paarden
Horse and dog trail - paard, hond en ruiter leggen als drietallig team een parcours af
Horseball - teamsport met een grote bal
Mennen - recreatief aangespannen rijden met een koets
Mensport - gecombineerde wedstrijden: marathon, hindernisrijden, dressuur- en behendigheidsproeven
Military - de oude benaming van eventing; met een crosscountry over het platte land
Natural horsemanship (natuurlijk paardrijden) - opleiden en trainen van paarden door kennis van hun instinct en communicatie
Polo - hockey te paard.
Polocrosse - teamsport te paard. Een mengvorm van lacrosse en polo.
Reining - westernrijden met snelle stops
Rensport - snelheidssport: galoppade en steeplechase - meestal bereden paardenrennen
Ringsteken - sport waarbij het de bedoeling is om te paard met een lans door een opgehangen ring te steken
Rodeo - sport voor bereden veedrijvers met rundvee
Springen - hindernisparcours met snelheidswedstrijd
Tentpegging - een combinatie van vaardigheden in het zadel met sabel, lans en revolver. In vliegende galop werden met de lans houten tentharingen (tentpegs) uit de grond gewipt en meegevoerd.
TREC: Techniques de Randonnée Équestre de Compétition; een afgeleide van de test voor het Franse ruiterbewijs in competitievorm. Een wedstrijd bestaat uit drie onderdelen: de POR; een oriëntatierit, de MA; de beheersing van de gangen (men moet 150 meter afleggen in een zo traag mogelijke galop en terug in een zo snel mogelijke stap) en de PTV; een hindernissenparcours opgebouwd uit hindernissen welke men tijdens een trektocht zou kunnen tegenkomen. Een wedstrijd kan één of twee dagen duren.
Voltige - gymnastische oefeningen en acrobatiek te paard
Vossenjacht - jacht met honden, de imitatie hiervan wordt "sleepjacht" genoemd
Westernrijden - rijden en opzadelen in de traditie van de cowboys


Wedstrijden
Benamingen van verschillende soorten wedstrijden:

Concours hippique - paardensportevenement met springen en dressuur, soms met mensport
Concours Hippique International Officiel - internationaal concours met springen en dressuur, soms met mensport
Gallopade - Regiokampioenschappen voor de breedtesport
Hippiade - Nederlands kampioenschap voor de breedtesport
Springconcours - concours benoemd naar het onderdeel jumping
Wereldruiterspelen - om de vier jaar; acht verschillende paardensportdisciplines op één locatie
Olympische Spelen - om de vier jaar, dressuur, eventing en springen


Aanduiding deelnemers
Een ruiter die deelneemt aan springwedstrijden noemt men een springruiter. Een ruiter die aan dressuurwedstrijden deelneemt wordt een dressuurruiter genoemd. Een vrouwelijke ruiter wordt soms ook amazone genoemd. Een beoefenaar van de mensport noemt men een koetsier. Iemand die bij paardenrennen een renpaard berijdt noemt men een jockey. Een trainer van dravers en de bestuurder van een sulky noemt men een pikeur.


Recreatief paardrijden
Recreatief paardrijden houdt in dat een ruiter of amazone een rit maakt op een paard ter vermaak. Dat heet een buitenrit, en gebeurt vaak in het bos of op het strand. Er bestaan speciale maneges die vooral gericht zijn op recreatief paardrijden, men kan daar geen rijles krijgen maar wel een buitenrit maken.

Een bericht op de website van de regering meldde in juli 2006 als statistisch gegeven dat er in Nederland ongeveer 400.000 paarden waren, waarop ruiters en amazones jaarlijks ongeveer zeventien miljoen keer een recreatieve buitenrit maakten.


