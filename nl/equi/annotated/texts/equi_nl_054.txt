NIEUWE DRESSUURPROEVEN 2016: WAT VERANDERT ER IN DE L1 EN L2?

Op 1 april 2016 gaan de nieuwe KNHS-dressuurproeven in. De nieuwe proeven zijn vanaf 1 maart beschikbaar en in de tussentijd volgt zoveel mogelijk informatie over de wijzigingen. Vandaag komen de wijzigingen in de klasse L1 en L2 dressuur aan bod.

Wat is belangrijk in de klasse L?

De basis(oefeningen) in de B zijn uiteraard ook weer belangrijk in de L. Werd in de B nog natuurlijk evenwicht onder de ruiter gevraagd, in de klasse L verschuift dat naar horizontaal evenwicht. Dat wil zeggen dat het gewicht over vier benen is verdeeld en het paard niet meer op de voorhand loopt. De achterbenen worden er in de klasse L meer onder gereden, het paard is nageeflijk en al iets meer gesloten. Het paard loopt energiek (met impuls) door de proef, zonder dat de ruiter daarvoor steeds iets moet doen. In de L volgen de oefeningen elkaar wat sneller op dan in de B. Er is dus meer controle nodig.

Overgangen en oefeningen
Net als in de klasse B zijn de overgangen in de klasse L nog steeds progressief, alleen heeft de ruiter minder ruimte nodig voor de voorbereiding, uitvoering en afwerking dan in de B. In de L worden de voltes kleiner en dat vraagt meer lengtebuiging. Nieuw is dat er straks geen voltes met een exacte afmeting worden gevraagd (zoals een volte 10 meter of een volte 15 meter), maar bijvoorbeeld een volte van 12 tot 15 meter of een volte 10 tot 12 meter. In de uitvoering is het belangrijk dat de volte mooi rond is en dus gelijkmatig wordt verdeeld. Beginnen met een volte van 14 meter doorsnee en eindigen op een diameter van 12 meter is bijvoorbeeld niet correct.

Lichtrijden of doorzitten
In de L1 en L2 mag de ruiter vanaf 1 april 2016 per onderdeel kiezen tussen doorzitten of lichtrijden. Je mag dus ook de hele proef lichtrijden of juist doorzitten als je dat wilt. Bij lichtrijden is het wel de bedoeling dat je voor een overgang een paar passen doorzit. De keus voor lichtrijden of doorzitten vraagt iets van de rijvaardigheid en zelfkennis van de ruiter: hij of zij voelt immers het beste wat op dat moment nodig is om de oefening zo goed mogelijk uit te voeren. Het is de bedoeling dat het paard niet (onbedoeld) met de zit wordt gestoord en dat er zoveel mogelijk harmonie en ontspanning is.

Verruimingen vs. middengangen
Vanaf 1 april worden de middenstap, middendraf en middengalop niet meer in de L1, maar pas in de L2 gevraagd. In plaats daarvan zitten in de L1 verruimingen in stap, draf en galop. Het paard maakt dan zichtbaar grotere passen, met een daarbij passende verlenging in de bovenlijn. De ruiter houdt een licht, soepel, voortdurend en gelijkblijvend contact met de mond van het paard. Deze verruimingen zijn bedoeld als voorbereiding op de middengangen in de hogere klassen.

Halsstrekken: op de volte of op de diagonaal
Vanaf 1 april zit het halsstrekken in alle klassen t/m de klasse Z2, dus ook nog steeds in de L1 en L2. Nieuw is dat het halsstrekken niet alleen op de volte, maar ook op de diagonaal kan worden gevraagd. Bij halsstrekken staat de ruiter het paard toe om hoofd en hals geleidelijk naar voren en beneden te brengen, tot ongeveer tussen boeg- en kniehoogte, met het hoofd voor de loodlijn. Het paard volgt de hand van de ruiter. Door het halsstrekken op een rechte lijn te vragen kan de rechtgerichtheid nog beter beoordeeld worden.

Binnenkomen op de AC-lijn
Na 1 april beginnen alle proeven met binnenkomst op de AC-lijn. In de klasse L2 werd dat al gevraagd, in de L1 is het nieuw. Binnenkomen op de AC-lijn markeert het begin van de proef en geeft, afhankelijk van de graad van africhting, een goed beeld van de rechtgerichtheid van het paard. In de opbouw van de proeven wordt dit onderdeel uitgebouwd van het rijden van een rechte lijn in één gang tot een rechte lijn met een overgang rond of op X. 


Wat blijft hetzelfde in de klasse L?

Naast bovenstaande wijzigingen is er een aantal oefeningen en onderdelen die niet wijzigt. Zij worden dus ook weer in nieuwe proeven gevraagd, zoals:

Halthouden en groeten na de proef
Halthouden en groeten bij aanvang van de proef hoefde pas vanaf de klasse M1 en dat wordt na 1 april zelfs pas vanaf het ZZ-Zwaar gevraagd. Halthouden en groeten na afloop van de proef zit wel in alle proeven, dus ook nu weer in de L1 en L2.

Halthouden en achterwaarts gaan
Net als nu wordt het halthouden straks weer in de L1 gevraagd. In het L2 wordt het achterwaarts gaan hieraan toegevoegd. Vierkant halthouden is in de klasse L nog niet nodig.

Wijken voor het been
Net als in de huidige proeven wordt het wijken voor het been in de L gevraagd. In de L1 wederom 5 meter en in de L2 10 meter. Hoe schuin je de lijn rijdt mag je zelf weten, de plek waar je weer op de hoefslag komt (of rechtuit gaat) is niet relevant voor het cijfer.
ALLES OVER DE NIEUWE DRESSUURPROEVEN

De nieuwe dressuurproeven gaan in op 1 april 2016. Ze zijn volledig herschreven om zo een doorlopende lijn in moeilijkheidsgraad te krijgen van F1-proef t/m het hoogste niveau met als sleutelwoorden 'harmonie' en 'ontspanning'. Blijf op de hoogte van alle ontwikkelingen op www.knhs.nl/dressuurproeven. 
