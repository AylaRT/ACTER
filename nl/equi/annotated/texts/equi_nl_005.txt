Galop

Galop is de snelste gang van een paard.

Galop is een drietelgang: men kan tellen: een, twee, drie, pauze. Galop is asymmetrisch: men kent de linkergalop, rechtergalop en overkruiste galop (voorbenen doen linkergalop, achterbenen rechtergalop - of omgekeerd).
In de rechtergalop zet het paard eerst linksachter neer, vervolgens rechtsachter en linksvoor tegelijk en eindigt met rechtsvoor neerzetten, terwijl ondertussen linksachter de bodem alweer verlaten heeft. Vervolgens tilt het paard ook de diagonaal 'rechtsachter linksvoor' op en heeft alleen rechtsvoor nog contact met de bodem. Daarna volgt het 'zweefmoment', alle hoeven hebben de bodem verlaten.
In de linkergalop begint het paard met rechtsachter, vervolgens linksachter en rechtsvoor en eindigt met linksvoor. Drie hoefslagen, vandaar drietel plus pauze.
De soort galop is te herkennen aan het voorbeen dat het meest naar voren gaat.

Rengalop is een viertelgang. De gang is bijna hetzelfde als de gewone galop, alleen zet het paard ieder been afzonderlijk neer. Men hoort vier hoefslagen. De Britten vonden de verschillen tussen arbeidsgalop en rengalop zo dramatisch, dat men er verschillenden woorden voor heeft: canter voor de "gewone" galop (voor de rijbaan) en gallop, hiernaast afgebeeld, voor de rengalop (voor de racebaan).