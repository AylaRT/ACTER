Klasse (dressuur)
Het wedstrijdsysteem is verdeeld in de basissport en de subtop. Deze zijn weer onderverdeeld in verschillende dressuurklassen, om ruiters van hetzelfde niveau tegen elkaar te kunnen laten starten. Onderstaand de klassenindeling oplopend in moeilijkheidsgraad, iedere klasse met zijn eigen doel en oefeningen.

Hoe zijn de nieuwe dressuurproeven?

Zijn de nieuwe dressuurproeven nu echt makkelijker geworden? In april 2006 zijn onderstaande wijzigingen doorgevoerd:
Zeker, in de B en L worden de oefeningen eenvoudiger, niet meer halthouden en groeten aan het begin, gewoon lekker tempo maken en starten, als je er klaar voor bent, met je eerste figuur.
Maar als je goed leest, hoort en kijkt wil de jury wel zien dat je het paard correct voorstelt! Oftewel, je impuls, het tempo en de nageeflijkheid moeten in orde zijn en juist daar schort het zoveel aan in de huidige wedstrijdbanen.
Het gaat te ver om hier uit te leggen hoe je dat voor elkaar kunt krijgen, er is maar 1 manier: les, van een goede instructeur. Die is misschien wat duurder dan die aardige vriendin die wil kijken of je op het goede been zit, of je het verschil kan uitleggen tussen een wending rijden en een bocht, maar die instructeur weet wel of je paard gehoorzaam aan het been is en niet in zijn eigen tempo aan het rondsjouwen is.
Een goede instructeur kan je het verschil uitleggen tussen aanleuning en aan de teugel en hoe dit tot stand komt. Loopt het paard op de voorhand of juist op de achterhand? Loopt je paard taktmatig en met impuls? Gebruikt het paard zijn rug correct? En een goede instructeur kan je helpen problemen op te lossen. En ga zo maar door.
In principe zijn dit allemaal zaken die in de basisopleiding van paard en ruiter naar voren moeten komen, voordat je een startkaart aanvraagt. Op dit moment gaan mensen veel te vroeg op de wedstrijden met als gevolg dat er over een hele baan maar een paar met een winstpunt naar huis gaan.
Heb je dit al in orde, dan worden de proeven eenvoudiger en zul je waarschijnlijk veel punten gaan halen. De jury's letten hierop! Niet meer of je precies bij een letter een overgang maakt, maar hoe je de overgang voorbereidt en uitvoert! De punten zelf zullen ook hoger gaan liggen, zeker als de jury uitgaat van een 10 voor elk onderdeel. Daar tegenover staat dat je in de hogere klassen die winstpunten ook weer veel makkelijker kwijtraakt! Maar is de basis niet voor elkaar, dan zul je waarschijnlijk met heel weinig punten thuiskomen. Om teleurstellingen te voorkomen kan je dan ook het beste met je instructeur overleggen of je klaar bent voor een startkaart. Als het goed is weet die tenslotte of je de basis erin hebt zitten.
Een precies antwoord is dus niet te geven, wel is zeker dat je een betere voorbereiding moet hebben voordat je een winstpunt kan rijden.
In april 2011 zijn de proeven wederom een beetje aangepast. Geen grote veranderingen, maar juist aanpassingen zodat de proeven fijner te rijden zijn. Een belangrijke wijziging is er echter wel in de puntenregistratie: de proeven vanaf het Z1 komen bij een indoorwedstrijd met een ringafmeting van 20x40 niet meer in aanmerking voor punten. Wel kunnen deze proeven nog worden uitgeschreven als oefening. Verder is er nog een andere wijziging: per 1 oktober 2011 valt het ZZ-Licht onder de breedtesport in plaats van onder de Subtop. Ook zijn er Impulsproeven opgenomen in het nieuwe boekje.
Basissport

Voor categorie A-pony's bestaan de klassen B, L1 en L2. Voor de categorie B-pony's worden daar de klassen M1 en M2 aan toegevoegd. Voor de overige categorieën pony's en paarden gelden de volgende klassen.
B
Beginners
Op dit niveau kunnen de proeven uit de volgende oefeningen bestaan:
Arbeidsstap, middenstap, arbeidsdraf (voornamelijk lichtrijden, maar ook doorzitten), enkele passen middendraf, arbeidsgalop.

Van hand veranderen over de diagonaal, van hand veranderen door middel van twee halve grote voltes, van hand veranderen door af te wenden bij B of E en recht over te steken.
Grote voltes, gebroken lijnen 5 meter.
Halsstrekken, halthouden, groeten.
In tegenstelling tot wat vaak beweerd wordt, moet het paard in de klasse B wel nageeflijk lopen.
Een paard mag hier aan deelnemen vanaf oktober in het jaar dat het paard 3 jaar is geworden.
L1
Licht 1
Op dit niveau kunnen de proeven uit de volgende oefeningen bestaan:
Arbeidsstap, middenstap, arbeidsdraf (voornamelijk lichtrijden, maar ook doorzitten), middendraf, arbeidsgalop, enkele sprongen middengalop.
5 meter wijken voor het been.
Van hand veranderen over de diagonaal, van hand veranderen door af te wenden bij B of E en recht over te steken.
Voltes 15 meter in draf, gebroken lijnen 10 meter, slangenvoltes met 3 bogen.
Halsstrekken, halthouden, groeten.
Een paard mag hier aan deelnemen vanaf april in het jaar dat het paard 4 jaar wordt.
L2
Licht 2
Op dit niveau kunnen de proeven uit de volgende oefeningen bestaan:
Arbeidsstap, middenstap, arbeidsdraf (voornamelijk doorzitten, maar ook lichtrijden), middendraf (lange zijde of diagonaal), arbeidsgalop, enkele sprongen middengalop.
Enkele passen achterwaarts.
10 meter wijken voor het been.
Van hand veranderen over de diagonaal, door een S van hand veranderen.
Voltes 10 meter in draf, voltes 15 meter in galop, slangenvoltes met 4 bogen.
Halsstrekken, halthouden, groeten.
Een paard mag hier aan deelnemen vanaf april in het jaar dat het paard 4 jaar wordt.
M1
Midden 1
Op dit niveau kunnen de proeven uit de volgende oefeningen bestaan:
Arbeidsstap, uitgestrekte stap, arbeidsdraf (doorzitten), middendraf (doorzitten), arbeidsgalop, middengalop (grote volte of lange zijde), contragalop.
4-6 passen achterwaarts.
Schouderbinnenwaarts.
Van hand veranderen over de diagonaal, door een S van hand veranderen, rechtsomkeert en linksomkeert in arbeidsgalop.
Voltes 10 meter in arbeidsdraf, voltes 10 meter in arbeidsgalop, gebroken lijnen 10 meter in uitgestrekte stap, gebroken lijnen 5 meter in contragalop.
Halthouden, groeten.
Een paard mag hier aan deelnemen vanaf april in het jaar dat het paard 5 jaar wordt.
M2
Midden 2
Op dit niveau kunnen de proeven uit de volgende oefeningen bestaan:
Verzamelde stap, arbeidsstap, uitgestrekte stap, arbeidsdraf (doorzitten), middendraf (doorzitten), uitgestrekte draf (doorzitten), arbeidsgalop, middengalop, contragalop, niet progressieve overgang van stap naar galop.
4 passen achterwaarts of 5 passen achterwaarts.
Schouderbinnenwaarts, travers.
Keertwending om de achterhand.
Van hand veranderen over de diagonaal, door een S van hand veranderen, rechtsomkeert en linksomkeert in arbeidsdraf.
Voltes 10 meter in arbeidsgalop, gebroken lijnen 10 meter in contragalop, slangenvoltes met 3 bogen in arbeidsgalop en de tweede boog in contragalop.
Halthouden, groeten.
Een paard mag hier aan deelnemen vanaf april in het jaar dat het paard 5 jaar wordt.
Z1
Zwaar 1
Op dit niveau kunnen de proeven uit de volgende oefeningen bestaan:
Verzamelde stap, uitgestrekte stap, verzamelde draf (doorzitten), middendraf (doorzitten), uitgestrekte draf (doorzitten), verzamelde galop, middengalop, uitgestrekte galop, contragalop, eenvoudige galopwissel.
4 passen achterwaarts of 5 passen achterwaarts.
Schouderbinnenwaarts, travers, appuyeren in draf.
Keertwending om de achterhand.
Van hand veranderen over de diagonaal, door een S van hand veranderen.
Voltes 8 en 10 meter in draf, voltes 8 meter in galop, halve grote volte in contragalop, slangenvoltes met 3 bogen in verzamelde galop met eenvoudige galopwisselingen op de A-C lijn.
Halthouden, groeten.
Op dit niveau wordt in principe gereden in een rijbaan van 20x60 meter. Per 1 april 2011 komen proeven in een rijbaan van 20x40 meter niet meer in aanmerking voor puntenregistratie. Deze proeven kunnen nog wel als oefening worden uitgeschreven.
Een paard mag hier aan deelnemen als deze minimaal 6 jaar is.
Z2
Zwaar 2
Op dit niveau kunnen de proeven uit de volgende oefeningen bestaan:
Verzamelde stap, uitgestrekte stap, verzamelde draf (doorzitten), middendraf (doorzitten), uitgestrekte draf (doorzitten), verzamelde galop, uitgestrekte galop, eenvoudige galopwissel (van contra- naar contragalop), vliegende galopwissel.
4 passen achterwaarts of 5 passen achterwaarts.
Schouderbinnenwaarts, travers, appuyeren in draf, zigzag appuyementen in draf, appuyeren in galop,
Keertwending om de achterhand.
Van hand veranderen over de diagonaal, door een S van hand veranderen.
Voltes 8 meter in draf, halve grote volte in contragalop, slangenvoltes met 3 bogen met vliegende galopwissels op de A-C lijn, slangenvoltes met 4 bogen in verzamelde galop (eventueel tweede en derde boog in contragalop).
Halthouden, groeten.
Op dit niveau wordt in principe gereden in een rijbaan van 20x60 meter. Per 1 april 2011 komen proeven in een rijbaan van 20x40 meter niet meer in aanmerking voor puntenregistratie. Deze proeven kunnen nog wel als oefening worden uitgeschreven.
Een paard mag hier aan deelnemen als deze minimaal 6 jaar is.
ZZL
Zeer Zwaar Licht
Op dit niveau kunnen de proeven uit de volgende oefeningen bestaan:
Verzamelde stap, middenstap, uitgestrekte stap, verzamelde draf, middendraf, uitgestrekte draf, verzamelde galop, middengalop, uitgestrekte galop, contragalop, vliegende galopwissel.
5 passen achterwaarts of 6 passen achterwaarts.
Schouderbinnenwaarts, appuyeren in draf en in galop.
Keertwending om de achterhand, kwart pirouette.
Van hand veranderen over de diagonaal, door een S van hand veranderen.
Voltes 8 meter in verzamelde draf, halve grote volte in contragalop, slangenvoltes met 5 bogen in verzamelde galop met vliegende galopwissels na de eerst en vóór de laatste boog.
Halthouden, groeten.
Een paard mag hier aan deelnemen als deze minimaal 6 is.
Subtop

In de subtop kan alleen gestart worden met een paard of pony groter dan 1.48,1 meter.
ZZZ
Zeer Zwaar Zwaar
Op dit niveau kunnen de proeven uit de volgende oefeningen bestaan:
Verzamelde stap, middenstap, uitgestrekte stap, verzamelde draf, middendraf, uitgestrekte draf, verzamelde galop, uitgestrekte galop, vliegende galopwissel, vliegende galopwissels om de 3 en 4 sprongen.
4 passen achterwaarts.
Schouderbinnenwaarts, appuyeren in draf en in galop, zigzag appuyementen in draf.
Keertwending om de achterhand, halve pirouette.
Van hand veranderen over de diagonaal, door een S van hand veranderen.
Halve pirouette
Halthouden, groeten.
Een paard mag hier aan deelnemen als deze minimaal 6 jaar is.
PSG
Prix Saint Georges (Lichte Tour)
Verzamelde stap, uitgestrekte stap, verzamelde draf, middendraf, uitgestrekte draf, verzamelde galop, middengalop, uitgestrekte galop, contragalop, vliegende galopwissel, vliegende galopwissels om de 3 en 4 sprongen.
4 passen achterwaarts.
Schouderbinnenwaarts, appuyeren in draf en in galop.
Keertwending om de achterhand, halve pirouette.
Van hand veranderen over de diagonaal.
Volte 8 meter in verzamelde draf.
Halthouden, groeten.
Een paard mag hier aan deelnemen als deze minimaal 7 jaar is.
IMI
Intermediaire I (Lichte Tour)
Verzamelde stap, uitgestrekte stap, verzamelde draf, middendraf, uitgestrekte draf, verzamelde galop, uitgestrekte galop, vliegende galopwissel, vliegende galopwissels om de 2 en 3 sprongen.
5 passen achterwaarts.
Schouderbinnenwaarts, appuyeren in draf, zigzag appuyementen in galop met galopwissels bij elke omstelling.
Keertwending om de achterhand, pirouette.
Van hand veranderen over de diagonaal.
Halthouden, groeten.
Een paard mag hier aan deelnemen als deze minimaal 7 jaar is.
IMII
Intermediaire II (Midden Tour)
Verzamelde stap, uitgestrekte stap.
8 tot 10 passen piaffe waarbij 1 meter voorwaarts is toegestaan, passage, overgang passage-piaffe-passage, verzamelde draf, middendraf, uitgestrekte draf.
Verzamelde galop, middengalop, uitgestrekte galop, vliegende galopwissel, vliegende galopwissels om de sprong en om de 2 sprongen.
5 passen achterwaarts.
Appuyeren in draf, zigzag appuyementen in galop met galopwissels bij elke omstelling.
Pirouette.
Van hand veranderen over de diagonaal.
Halthouden, groeten.
Een paard mag hier aan deelnemen als deze minimaal 7 jaar is.
GP
Grand Prix (Zware Tour)
Verzamelde stap, uitgestrekte stap.
12 tot 15 passen piaffe, passage, overgang verzamelde stap-passage, overgang passage-piaffe-passage, verzamelde draf, uitgestrekte draf.
Verzamelde galop, uitgestrekte galop, vliegende galopwissel, vliegende galopwissels om de sprong en om de 2 sprongen.
Appuyeren in draf, zigzag appuyementen in galop met galopwissels bij elke omstelling.
Pirouette.
Van hand veranderen over de diagonaal.
Halthouden, groeten.
Een paard mag hier aan deelnemen als deze minimaal 8 jaar is.
GPS
Grand Prix Special (Zware Tour)
Verzamelde stap, uitgestrekte stap.
12 tot 15 passen piaffe, passage, overgang verzamelde stap-piaffe-passage, overgang passage-piaffe-passage, overgang passage-uitgestrekte draf-passage, verzamelde draf, overgang verzamelde galop-verzamelde draf, overgang verzamelde draf-uitgestrekte draf-verzamelde draf, uitgestrekte draf.
Verzamelde galop, uitgestrekte galop, vliegende galopwissel, vliegende galopwissels om de sprong en om de 2 sprongen.
Appuyeren in draf en galop.
Pirouette.
Van hand veranderen over de diagonaal.
Halthouden, groeten.
Een paard mag hier aan deelnemen als deze minimaal 8 jaar is.