Doorzitten alsof het makkelijk is, 7 tips
Doorzitten is niet op elk paard en voor elke ruiter makkelijk.
Het hangt natuurlijk erg van de beweging en de kwaliteit van het ruggebruik van je paard af of je lekker op hem kan doorzitten. Je eigen lijf wil ook niet altijd meewerken. 
Als je naar iemand kijkt die goed kan doorzitten ziet het er heel makkelijk uit. Dat wil jij ook wel! In de praktijk blijkt dat het lang niet altijd makkelijk is. Zelfs niet voor de ruiters waarbij het makkelijk lijkt!

Voorwaarden voor je paard om goed op hem te kunnen doorzitten
Om goed te kunnen doorzitten op je paard is het belangrijk dat je leert herkennen wanneer je paard jou echt laat ‚zitten'. Dat doet hij alleen als hij zijn rug/bovenlijn op zo'n manier gebruikt dat het een swingende en verende beweging heeft. Voor mij voelt het vaak als een golvende beweging waar ik op wordt meegenomen. 
Is je paard nog ergens in zijn rug vast dan kan hij je niet laten zitten, en kun je ook nooit fijn doorzitten. Je paard moet dus volledig ‚losgelaten' zijn om fijn erop te kunnen doorzitten.

Voorwaarden voor jou als ruiter om goed te kunnen doorzitten
Kwaliteit boven kwantiteit
Liever een paar kleine passen goed doorzitten, dan een heel lang stuk slecht doorzitten. De kwaliteit van je doorzitten is dus veel (veeeeel) belangrijker dan hoe lang je doorzit. 
Kun je de eerste paar passen na een overgang naar draf fijn doorzitten zonder dat je de spieren aanspant die je strak laten zitten? Ga dan alleen die passen doorzitten. Zorg ervoor dat je vlak voordat het ‚gespannen' stuk eraan komt weer gaat lichtrijden. 
Blijf je toch langer doorzitten en gaat dat ten koste van de kwaliteit van het lichtrijden? Dan gebruik je de verkeerde spieren en train je dus precies de spieren die je niet wil trainen. Door de ontwikkeling van de verkeerde spieren en de verkeerde beweging leer je jezelf juist slechter doorzitten. Dus altijd de ‚kwaliteit boven kwantiteit' regel toepassen. 

Stabiliteit, mobiliteit en aanspanning
Je hebt me er al vaker over gehoord. Om je lijf als ruiter zo optimaal mogelijk te gebruiken moet je je spieren kunnen beheersen. Als eerste moet je je lijf kunnen stabiliseren. Tijdens het doorzitten moet je met name je romp stabiliseren. Heb je te weinig (juiste) spierkracht daarvoor, dan is het een goed idee om je lichaam te trainen tijdens bijvoorbeeld ruiterfit training. 

Je armen en benen moeten juist mobiel zijn. Je moet je armen en benen los kunnen laten en kunnen laten meeveren met de beweging van je paard. Knijp je bijvoorbeeld met je bovenbenen of knieën tegen het zadel in stap, draf of galop? Dan is het een goed idee om eerst daaraan te werken, zodat je dit leert ontspannen. Daarna kun je pas het doorzitten verder oefenen. 
doorzitten

Wat vind je paard van jouw doorzitten?
Een handigheidje om te kunnen zien of je paard vind dat je goed kan doorzitten is het volgende:
Bij het afwisselen tussen lichtrijden en doorzitten mag er aan de houding, gang en snelheid van je paard niets veranderen. Pas als er niets aan je paard veranderd, terwijl jij afwisselt in doorzitten en lichtrijden kun je concluderen dat je op de goede weg bent! Bekijk hiervoor ook de video!

Paarden van ruiters die nog niet zo handig zijn in doorzitten zie je vaak veranderen in hun gang. Ze gaan dan bijvoorbeeld langzamer om het gehups te vermijden of omdat ze zo worden tegengehouden doordat de ruiters strak en stram zit. Of ze gaan juist harder lopen, een vluchtreactie voor je gehobbel. 
Ook zie je de houding van je paard veranderen. Van een ontspannen en losgelaten paard, naar een paard die zijn hals opdrukt en zijn rug wegdrukt.

7 tips om doorzitten makkelijk te laten lijken

Beweging leren voelen en meebewegen
Voel wanneer welk been van de grond is tijdens het draven bij je paard. Is linksachter opgetild? Dan zakt jouw linkerknie een stukje naar beneden. En bij het optillen van het rechterachterbeen zakt jouw rechterknie een stukje naar beneden. Door links en rechts je knie in het ritme van het draven van je paard mee omlaag te laten zakken kun je veel mooier meebewegen met je paard.

Stapelen van je wervelkolom
Elk werveltje van je wervelkolom moet zo optimaal mogelijk op het vorige werveltje gestapeld. zijn. Zo hou je rondom elke wervel voldoende ruimte over om het gewricht mee te laten bewegen. Daardoor vangt elk gewricht bij elke wervel een klein beetje van de beweging op, waardoor je dit zo gelijkmatig mogelijk verdeelt over je hele wervelkolom. Trek je je rug hol of bol, dan is je wervelkolom niet meer mooi gestapeld. De wervels die boven het holle of bolle punt in je rug zitten sluit je daardoor uit van deelname aan het ‚beweging-opvang-proces'. De onderste wervels moeten dan dubbel zo veel werk doen, tikje inefficient vind je niet?

Bovenbenen afhangen
Knijp je je bovenbenen tegen je paard aan om zo goed te kunnen blijven zitten? Dat is valsspelen! Door het knijpen van je benen kan je paard niet meer fijn tussen je door blijven swingen. Je zet niet alleen jezelf, maar ook je paard buitenspel dus. Laat je bovenbeen afhangen, en maak je billen zacht om zo mooi mogelijk mee te kunnen blijven swingen met je paard.

Korset aantrekken
Stabiliteit in je romp is een voorwaarde om doorzitten makkelijk te laten lijken. Ik noem het altijd het aantrekken van je korset. Niet in het echt natuurlijk, maar fictief. Stabiliseer je wervelkolom en je romp met je spieren. Wil je weten welke spieren je daarvoor moet gebruiken? Tijdens het planken (zie foto) kom je een heel eind in de buurt! Zowel je rug als je buikspieren moet je hiervoor gebruiken, net zoals bij het doorzitten. 

Schouders laten afhangen
Om je zwaartepunt zo laag mogelijk, en dus zo dicht mogelijk bij je paard te houden is het een goed idee om je schouders te laten afhangen. Dit lukt het beste wanneer je ook een keer diep in- en uitademt. Je laat dan je schouders zakken bij het uitademen. 
Veren in je gewrichten
Je heup, knie en enkel zijn de gewrichten aan de onderzijde van het middelpunt die je helpen alle beweging van je paard goed op te vangen. Zorg dat je geen van drieën uitschakelt, want daardoor moeten de andere twee extra werk leveren. Je knie en kuit mee naar beneden laten veren helpt hierbij. 
Wegkijken van je paard, op gevoel rijden
De laatste tip om doorzitten makkelijk te laten lijken, is het wegkijken van je paard. Kijk dus niet naar hoe mooi je paard loopt, maar kijk de rijbaan door, de verte in. Zo leer je je gevoel meer gebruiken en je zicht minder. Dat is best handig, aangezien je bij paardrijden je ruitergevoel moet ontwikkelen en niet je zicht. 
Kortom; doorzitten is niet altijd makkelijk, maar je kan het wel makkelijk laten lijken. Zowel jijzelf als je paard moeten aan een aantal voorwaarden voldoen om te kunnen starten met doorzitten. Het ontwikkelen van de juiste spieren en het rijden op gevoel om je ruitergevoel te ontwikkelen helpen je om doorzitten makkelijk te laten lijken.