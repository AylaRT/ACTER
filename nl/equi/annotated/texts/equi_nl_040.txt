Kom beter in balans met lichtrijden

Om goed te kunnen rijden is het belangrijk dat je als ruiter goed in balans bent. Dat betekent niet alleen dat je niet van je paard valt als hij in beweging komt, maar vooral dat je hem kunt volgen in zijn beweging zodat je hem niet stoort en daarbij zelf ook in evenwicht blijft.

Een van de uitdagingen om goed in balans te blijven en je paard niet in de weg te zitten is het lichtrijden in draf. Het lichtrijden lijkt soms makkelijker dan doorzitten, omdat je als je doorzit nog meer bij je paard moet blijven zitten, maar goed lichtrijden is ook iets waar je echt aan moet werken.

Plof in het zadel

Een van de dingen, waar je echt op moet letten is dat je niet in het zadel ploft als je weer gaat zitten. Als dat je vaker overkomt heeft dat vaak te maken met balans. Dat kan bijvoorbeeld komen omdat je houding verbeterd moet worden, maar het kan ook komen omdat je zadel niet helemaal goed ligt. Als je daar aan twijfelt is het eerst zaak dat je dat laat controleren en eventueel corrigeren door een zadelmaker.

Oefeningen

Internationaal jurylid en Grand Prix-amazone Debbie Rodriguez gaf op Dressagetoday een paar 'simpele' oefeningen, die je kunt doen om je balans bij het lichtrijden te verbeteren.

Ga in stap in de verlichte zit, waarbij je je knieën zacht tegen het zadel laat liggen en gebruik een band om de hals van je paard om in evenwicht te blijven in het begin. Voel je gewicht in je beugels en veer in je enkels om in positie te blijven. Concentreer je erop dat je in balans blijft terwijl je paard beweegt. Gebruik je knieën, heupen en enkels om te 'scharnieren', zodat je in dezelfde houding kunt blijven zitten. Probeer ernaar toe te werken dat je dit, zonder je vast te houden, een hele ronde in de baan kunt doen.
Oefen lichtrijden in stap. Het is aan de ene kant makkelijker, omdat je paard langzamer gaat, maar dat maakt het aan de andere kant ook weer moeilijk, omdat je de beweging een beetje in slowmotion moet maken. Het helpt wel om de juiste spieren sterker te maken en om een betere houding te krijgen.
Laat je aan de longe nemen en oefen dan het lichtrijden in draf zonder dat je je teugels vast houdt. Houd je armen bijvoorbeeld een paar passen recht voor je uit en wissel dat af met opzij (alsof je een vliegtuig nadoet) en met je armen over elkaar of gewoon afhangend naar beneden. Wanneer je in het lichtrijden zoveel controle hebt dat je je armen overal heen kunt strekken, dan kun je ook de teugels vasthouden zonder dat je daar je evenwicht aan houdt.
Ezelsbruggetjes

Naast de oefeningen kun je ook een paar ezelsbruggetjes in je hoofd houden waarmee je makkelijker goed licht gaat rijden.

Blijf uit het 'gat'. Beeld jezelf in dat het midden van je zadel een gat is waar je niet in wilt vallen. Je kunt de oppervlakte raken, maar je wilt niet vallen. Je raakt je zadel dus licht aan en laat je dan weer opveren door de beweging van je paard.
Zit 'stil' in. Als je jezelf hoort terwijl je gaat zitten, dan is de kans groot dat je te hard inzit. Houd je lichaam zodanig in balans dat je elke keer zachtjes gaat zitten.
Een koord. Stel jezelf voor dat er een elastisch koord aan de bovenkant van je cap zit, dat ervoor zorgt dat je rechtop blijft zitten en dat je iedere opnieuw omhoog trekt als je gaat zitten.
