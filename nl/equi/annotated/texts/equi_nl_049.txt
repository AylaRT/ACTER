Takt
Met takt wordt de zuiverheid van de beweging van het paard bedoeld. Dat betekent dat de gang regelmatig is, een constant ritme heeft en dat het tempo continu gelijk blijft. Daarnaast moet bij elke pas de cadans gelijk blijven. De takt is de eerste stap in het Skala der Ausbildung en behoort tot de gewenningsfase. Door de regelmaat van de takt kan er meer vertrouwen, rust en ontspanning ontstaan. Ontspanning door de identieke bewegingsafloop, maar ook ontspanning in het hoofd omdat er niets is om zich druk over te maken. Door de regelmaat van de takt gaan we als ruiter alle spieren van het paard laten werken in ontspanning, zonder dat er spanningen en/of blokkades ontstaan. Een correcte takt opent dus de deuren naar de opvolgende fases in het Skala der Ausbildung

Ritme

Ritme wil zeggen dat het paard zijn benen gelijkmatig optilt: de tijd tussen het optillen en weer neerzetten van de benen dient gelijk te zijn. Elke pas moet dus ook even lang duren. Het paard moet zich bewegen in het juiste ritme behorend bij de gang. Je kan het ritme van het paard goed horen, net zoals je dat kan met het ritme bij muziek. Verstoringen zijn soms ook gemakkelijker te horen dan te zien. Het ritme van het paard kan gemakkelijk worden verstoord door teveel inwerking voor de ruiter. Er dient voor gewaakt te worden dat dit zuivere ritme altijd gewaarborgd blijft. Een correct en zuiver, door het paard vastgehouden ritme is één van de basisvoorwaarden voor het correct dressuurrijden.
Regelmaat

Regelmaat houdt in dat de bewegingsafloop van elke pas gelijk is. Met ritme wordt dus een zuivere gelijkmatigheid in afstand bedoeld. Elke pas is even lang en het paard tilt zijn beide voorbenen en zijn beide achterbenen even hoog op. Daarnaast duren de ondersteuningsmomenten van de benen allemaal even lang. De stap, de enige gang zonder zweefmoment en schwung is het met kwetsbaar wat betreft verstoringen van het ritme, vaak door een te strenge inwerking van de ruiterhand.
Tempo

Met tempo wordt de snelheid van de beweging bedoeld. Hierbij dient in acht genomen te worden dat een hoog tempo (erg voorwaarts rijden) niet hetzelfde is als het hebben van veel impuls (veel drang naar voren).
Cadans

Onder cadans verstaat men het taktmatige, het energielevel, de kracht en de harmonie van de beweging. Een paard met cadans toont dit door in de verschillende gangen meer uitdrukking en meer veer te tonen. Een paard dat loopt met veel cadans is lichtvoetig en loopt als het ware 'van de grond af'. Dit kan enkel bereikt worden als het paard in balans loopt, regelmatig is en voldoende impuls heeft.
Taktsoorten

Er zijn verschillende soorten takt. Elke gang heeft zijn eigen takt, ritme en bewegingsafloop.
De draf is een tweetakt met een zweefmoment.
De galop is een drietakt met een zweefmoment
De stap is een viertakt. Het is de enige gang zonder zweefmoment.
