Rechtuit in galop aanspringen

Wanneer je een jong paard leert aangalopperen doe je dat vaak in een wending of op een volte. Op die manier help je je paard om in de goede galop aan te springen doordat hij al een beetje gebogen is en daarmee makkelijker een overgang maakt. Wanneer hij dat goed kan dan komt vanzelf een keer het moment dat je op een rechte lijn een overgang wilt kunnen maken.

Lastig

Het ene paard maakt makkelijker een overgang naar de galop op een recht stuk dan het andere paard, maar goed aanpringen op een rechte lijn is voor sommige paarden en ruiters een lastige opgave. Bij een jong paard kan het lastig zijn omdat hij nog niet zo sterk is, maar het kan ook een gewoonte zijn geworden voor een paard om op een recht stuk verkeerd aan te springen. Zo'n gewoonte is vaak ontstaan doordat de ruiter teveel aan de binnenteugel trekt en zijn paard niet voldoende naar zijn buitenteugel toe rijdt.

Consequent

Waar het ook nog wel eens mis gaat is bij het geven van de hulpen. Als een paard regelmatig niet in de galop aanspringt, die de ruiter vraagt, dan gaan ruiters vaak steeds andere hulpen uitproberen om hun paard in de gewenste galop te krijgen. Daarmee vererger je het probleem, want een paard weet dan op den duur niet meer wat je van hem wilt. Het is dan ook heel erg belangrijk dat je als ruiter consequent bent in je hulpen.

Niet sterk genoeg

Als je paard een zwakke kant heeft in de galop, probeer dan voordat je verder gaat met het oefenen van het aanspringen op de rechte lijn, eerst de galop te oefenen zonder dat je op hem zit. Werken aan de longe en veel overgangen oefenen van draf naar galop, waarbij je paard alleen zichzelf hoeft te dragen, maken hem sterker en gebalanceerder. Dan wordt het voor hem ook makkelijker om goed aan te springen als je op hem zit.

Schoudervoor

Is je paard sterk genoeg en galoppeert hij in de hoeken of op een volte wel altijd goed aan, probeer dan eens op de rechte lijn aan te galopperen als je eerst een pasje schoudervoor hebt gevraagd. Dan heb je controle over zijn schouders, heb je hem nageeflijk en actief met zijn binnenachterbeen.

Wijken

Een andere oefening, die vaak goed helpt om goed aan te springen op een rechte lijn is te vroeg afwenden op de korte zijde, dan je paard een paar passen laten wijken richting de hoefslag en hem dan net voor de hoefslag recht te laten worden en de galophulp te geven.  Als dat goed lukt kun je steeds een stukje later afwenden en steeds een beetje minder wijken voordat je de overgang vraagt.

Korte stukjes

Als het probleem in het goed aanspringen zit, rijd dan niet eindeloos door in de galop, maar neem je paard na een klein stukje goed galopperen weer terug. Beloon hem uitvoerig voor elke keer dat hij het goed doet en neem hem kalm, maar beslist terug als hij verkeerd aanspringt en vraag het dan opnieuw.

