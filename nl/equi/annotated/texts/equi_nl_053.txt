NIEUWE DRESSUURPROEVEN 2016: VIJF VRAGEN OVER DE KLASSE BB EN B

Op 1 april 2016 gaan de nieuwe KNHS-dressuurproeven in. Omdat de nieuwe proeven pas op 1 maart 2016 beschikbaar zijn, gaan we in de aankomende periode alvast wat dieper in op alle veranderingen om je zo goed mogelijk te informeren. In dit artikel zijn de klassen BB en B aan de beurt. De andere klassen komen uiteraard ook nog aan bod.

In 'Drie dingen die je wilt weten over de nieuwe dressuurproeven per 1 april 2016' heb je vast al gelezen dat er een nieuwe klasse BB komt en dat de proeven voor de klasse B herschreven zijn. Dat vraagt om een nadere uitleg! De wijzigingen zijn samengevat in vijf vragen: wat is de nieuwe klasse BB, wat is het verschil tussen BB en Impuls, wat is het verschil tussen BB en B, wat verandert er in de B-proeven en wat gebeurt er met de proeven voor A/B-pony's? 

Vraag 1: Wat is de nieuwe klasse BB?

De nieuwe klasse BB is een laagdrempelige en toegankelijke instapklasse, bedoeld om op ongedwongen wijze kennis te maken met de wedstrijdsport en wedstrijdervaring op te doen. De klasse BB is niet verplicht.

Wie kan meedoen aan de BB?
Iedereen die lid is van de KNHS kan meedoen aan de BB. Je hebt geen startpas nodig. Je kunt dus ook meedoen als je niet bij een vereniging rijdt, maar wel een FNRS Ruiterpaspoort, KNHS Menbewijs of KNHS Ruiterbewijs hebt of individueel lid bent van de KNHS. 
 
Welke dressuurproeven rij je in de BB?
Speciaal voor de klasse BB zijn twee nieuwe dressuurproeven ontwikkeld. Deze zijn vanaf 1 maart beschikbaar. In de BB-proeven worden alleen basisoefeningen gevraagd, zonder verruimingen in stap, draf of galop. De nieuwe BB-proeven komen in het nieuwe proevenboekje én in de nieuwe dressuurproeven app.

Kun je in de BB promoveren en/of prijzen winnen?
In de klasse BB worden geen winstpunten geregistreerd. Er is dus ook geen promotie- of degradatieregeling. Wel wordt er een klassement opgemaakt en kun je prijzen winnen. Ruiters die reglementair niet meer in de B mogen starten mogen wel meedoen in de BB, maar komen niet in aanmerking voor prijzen (dat heet hors concours, afgekort HC). Wil je weten of je startgerechtigd bent in de B, kijk dan in de inschalingstabel (PDF) die bij het dressuurreglement hoort. 
Vraag 2: Wat is het verschil tussen BB en Impulsrubrieken?

Het eerste verschil tussen de nieuwe klasse BB en de bestaande Impulsrubrieken is dat er bij Impulsrubrieken geen klassement wordt opgemaakt en geen prijzen worden uitgereikt. Bij de klasse BB is dat wel het geval. Een tweede verschil is dat er andere proeven worden gereden. Voor de BB zijn twee nieuwe proeven geschreven, bij Impuls rij je bijvoorbeeld een begeleidingsproef in stap en draf of een proefje met galop, die al iets meer op een BB-proef lijkt. De huidige Impulsrubrieken blijven voorlopig gewoon bestaan. De proeven staan als PDF op de website.



Vraag 3: Wat is het verschil tussen BB en B?

Er zijn drie belangrijke verschillen tussen de BB en de B. Ten eerste is de BB een niet-verplichte instapklasse waar geen winstpunten worden geregistreerd. De klasse B is een officiële wedstrijdklasse, dus inclusief winstpuntenregistratie en promotieregeling. Ten tweede heb je in de BB geen startpas nodig, in de B wel. Tot slot is er een verschil in de beoordeling. In de BB ligt de nadruk nog vooral op de ruiter, in de klasse B op de combinatie van paard en ruiter.

Waar let de jury op in de BB?
Qua beoordeling zit de BB eigenlijk een beetje tussen F-proef en B-proef in. Bij F-proeven wordt alleen de ruiter beoordeeld en bij B-proeven de combinatie van ruiter en paard. In de BB is het daarom het belangrijkste dat het paard gehoorzaam is en dat de ruiter correcte, goed gedoseerde hulpen geeft. Het paard begrijpt wat de ruiter vraagt en volgt de aanwijzingen direct op, zonder verzet. De manier waarop het paard beweegt en hoe de ruiter dit beïnvloed wordt in de BB dus al wel voorzichtig meegenomen in de cijfers, maar het is nog niet nodig dat het paard continu "aan de teugel loopt". Wel moet er een constante verbinding zijn.
 
Waar let de jury op in de klasse B? 
In de B beoordeelt de jury de combinatie van ruiter en paard. Daarbij zijn met name de eerste twee onderdelen uit het scala van de africhting belangrijk: takt en ontspanning. In de B rij je een vlotte (maar niet gehaaste) proef en heb je een constante, elastische verbinding met de mond. Het paard accepteert dit contact zonder verzet en zoekt de hand van de ruiter op, waardoor de hals een beetje opwaarts gewelfd wordt. In de B wordt géén oprichting of verzameling gevraagd, natuurlijk evenwicht onder de ruiter is voldoende. Het paard mag dus af en toe best iets op de voorhand lopen, maar niet continu en zeker niet in de handen van de ruiter hangen. De achtervoeten treden in het spoor van de voorvoeten en waar nodig wordt de juiste buiging en stelling getoond.


Vraag 4: Wat verandert er in de B-proeven?

Voor de klasse BB zijn twee nieuwe proeven geschreven. Daarin worden alleen basisoefeningen gevraagd, zonder verruimingen. De bestaande proeven voor de klasse B zijn geheel herschreven. Dit zijn de belangrijkste wijzigingen:

Lichtrijden in de hele proef
Om het paard niet onbedoeld te storen wordt in de BB en de B vanaf 1 april 2016 alleen nog lichtrijden gevraagd. Natuurlijk moet je voor een overgang wel enkele passen doorzitten. Je mag zelf bepalen wanneer je daarmee begint, zodat je de overgang zo goed mogelijk kunt voorbereiden.
 
Binnenkomen over de AC-lijn
Vanaf 1 april kom je in de klasse BB en B binnen in arbeidsdraf op de AC-lijn. Halthouden en groeten hoeft alleen na afloop van de proef.

Verruimen in plaats van middenstap of middendraf
In de klasse BB worden alleen basisgangen gevraagd (dus stap, draf en galop). In de klasse B komt het verruimen aan bod. Dit is een voorbereiding op de middenstap en middendraf, die na 1 april 2016 pas vanaf de klasse L2 wordt gevraagd. Bij het verruimen maakt het paard zichtbaar grotere passen, met een daarbij passende verlenging in de bovenlijn. De ruiter houdt een licht, soepel, voortdurend en gelijkblijvend contact met de mond van het paard. 


Vraag 5: wat gebeurt er met de proeven voor A/B-pony's?

Op dit moment zijn er aparte proeven voor A/B-pony's. Zij rijden de proeven van één klasse lager. Voorbeeld: A/B-pony's in de klasse L1 rijden een normale B-proef. Omdat het niveau van de nieuwe klasse BB gelijk is aan de huidige B-proef voor A/B-pony's, worden de aparte proeven voor A/B-pony's na 1 april 2016 geschrapt. Voor actieve combinaties met een A/B-pony wordt dan een klasse-wijziging doorgevoerd. Dat gebeurt zodra de wedstrijdresultaten t/m 31 maart 2016 zijn bijgewerkt:

Een stand in de B wordt B+1 winstpunt. De huidige klasse B is namelijk gelijk aan de nieuwe klasse BB. Door de winstpunt mogen deze combinaties wel meedoen aan springwedstrijden (daarvoor is een winstpunt in de B-dressuur vereist);
Een stand in de L1 wordt B+ het aantal winstpunten dat in de L1 is gehaald (de klasse L1 A/B-pony's is immers gelijk aan de reguliere klasse B);
Een stand in de L2 wordt L1+ het aantal winstpunten dat in de L2 is gehaald (de klasse L2 A/B-pony's is immers gelijk aan de reguliere klasse L1);
Een stand in de M1 wordt L2+ het aantal winstpunten dat in de M1 is gehaald (de klasse M1 A/B-pony's is immers gelijk aan de reguliere klasse L2);
Een stand in de M2 wordt M1+ het aantal winstpunten dat in de M2 is gehaald (de klasse M2 A/B-pony's is immers gelijk aan de reguliere klasse M1);
Voorbeeld: een combinatie met een A/B-pony heeft op 31 maart 2016 een stand van M1+15. Dit wordt na 1 april omgezet naar de nieuwe stand L2+15. Een combinatie die op die datum een stand van B+5 heeft, is na 1 april B+1. Zij mogen dan wel meedoen aan springwedstrijden, waarvoor een winstpunt in B-dressuur nodig is.

Promoveren naar de klasse Z is voor A/B-pony's ook na 1 april niet mogelijk, maar omdat het niveau dan gelijk wordt getrokken kunnen deze combinaties wel doorstromen naar de "echte" klasse M2. Alle deelnemers krijgen in maart 2016 een bericht met wat er voor hun persoonlijke situatie verandert.

UPDATE 8 FEBRUARI 2016

Naar aanleiding van vragen van ouders over het behoud van de klassering wordt aan het dressuurforum voorgelegd hoe om te gaan met deze verzoeken. Het behoud van een klassering betekent na 1 april 2016 dat de deelnemers de proef rijden van een klasse hoger. Strikt genomen gaat het dus om een opwaardering naar een hoger niveau. Als het dressuurforum hierover een besluit heeft genomen, wordt dat gepubliceerd. In maart 2016 worden alle deelnemers persoonlijk op de hoogte gesteld van de situatie die voor hen van toepassing is.

UPDATE 25 FEBRUARI 2016

Deze regeling is nogmaals besproken in het dressuurforum n.a.v. opmerkingen van ouders die voor hun kind(eren) de klassering wilden behouden. Het dressuurforum is van mening dat behoud van de klassering niet mogelijk is, omdat de winstpunten zijn gehaald in proeven van een niveau lager. Behoud van klassering zou dan ook betekenen dat de betreffende kinderen een opwaardering krijgen naar een klasse waarin zij nog nooit hebben gereden.

Alles over de nieuwe dressuurproeven

De nieuwe dressuurproeven gaan in op 1 april 2016. De dressuurproeven zijn volledig herschreven om zo een doorlopende lijn in moeilijkheidsgraad te krijgen van F1-proef t/m het hoogste niveau met als sleutelwoorden 'harmonie' en 'ontspanning'.