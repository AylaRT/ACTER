Verzamelen zonder weerstand

In de training van je paard ga je in de loop der tijd steeds een beetje meer vragen en op een zeker moment hoort daar ook wat meer verzamelen bij. Hoewel dat, wanneer de basisvoorwaarden goed zijn, vaak goed lukt, zijn er ook ruiters, die nogal wat weerstand ondervinden hierbij van hun paard. Dat vertelt jurylid en dressuurcoach Karen Adams op Practical Horseman.

In de ring

Als jury zie ik vaak dat er een misverstand is bij ruiters, die denken dat ze hun paard in de verzameling moeten 'trekken'. Wanneer een ruiter trekt met zijn handen, soms zelfs zaagt, dan krijg je alleen maar weerstand van je paard en gaat hij niet verzamelen. Hij zet zich dan eerder vast in zijn lijf, gaat hangen op de hand of probeert achter de loodlijn te gaan lopen om onder de druk in zijn mond uit te komen. Je bereikt dan ook geen verzameling.

Rode vlag

Weerstand van je paard wanneer je hem gaat verzamelen, kan meerdere oorzaken hebben, maar het is in ieder geval een rode vlag, die je erop attent maakt dat er iets is. Het is in het rijden juist de bedoeling dat je harmonieus bent als combinatie en daar hoort weerstand niet bij. Het is dan ook je taak als ruiter om zo te rijden dat je paard niets heeft om weerstand aan te bieden.

Onderzoek

Heb je je paard netjes volgens het boekje opgeleid en merk je dat hij toch een soort verzet biedt bij het meer verzamelen, doe dan wat onderzoek.

Laat je spullen nakijken. Wanneer er iets aan je zadel niet goed is of wanneer het gewoon niet helemaal goed past, dan kan dat best zorgen voor weerstand bij het rijden. Dat geldt ook voor je hoofdstel en bit bijvoorbeeld.
Wees kritisch op jezelf en de manier waarop je hulpen geeft. Niemand is links en rechts gelijk en het kan best zijn dat je paard aan een kant sterkere hulpen geeft dan aan de andere kant. Vraag ook je instructeur om je te helpen zo symmetrisch mogelijk je hulpen te geven.
Laat je paard regelmatig nakijken door een tandarts, laat hem op tijd naar de smid gaan en laat hem eventueel een keertje nakijken door een paardenfysiotherapeut.
Oefening voor souplesse

Wanneer alles dan in orde is, heeft Adams nog een fijne oefening om je paard zijn souplesse te testen en verbeteren.

Ga rechtsom op een grote volte in draf. Houd je binnenbeen lang op de volte, blijf mooi rechtop zitten en rijd voorwaarts. Vraag dan op deze volte iets meer buiging door met je binnenhand naar opzij te vragen, waarbij je je binnenbeen eraan blijft houden. Vraag zoveel met je binnenhand richting het midden van de cirkel tot je paard zacht in zijn kaak en hals is en zoveel naar rechts kijkt dat je net zijn oog kunt zien. Gebruik dan, om je paard even een paar passen in die houding door te laten gaan, je buitenbeen om hem te begrenzen en laat je buitenteugel langs zijn hals liggen.

De bedoeling is dat je dit met zo weinig mogelijk hulpen kunt doen en dat je ook weer snel nageeft zodra je antwoord hebt gekregen. Terwijl je hem buigt moet je jezelf de volgende vragen stellen: 'Kan ik zorgen dat hij rechtop blijft gaan?', 'Valt hij niet naar buiten of naar binnen?', 'Blijft hij zo gebogen lopen om mijn binn√©nbeen als ik wil?'. Als je nee moet antwoorden, dan weet je dat je huiswerk hebt en de oefening moet herhalen tot je ja krijgt op die vragen.

Andersom

Lukt het goed, vraag dan op dezelfde grote volte rechtsom stelling en buiging naar links, waarbij je ook weer gebogen en gesteld wilt blijven gaan , zonder dat je daar veel aan hoeft te doen. Daarna kun je de oefening linksom te doen en als dat lukt, en je kunt je paard nageeflijk, soepel en in balans houden, dan kun je weer een stapje verder doen in de richting van verzameling.