5. Zes sleutels van het rechtrichten
Het rechtrichten in de praktijk bestaat uit zes sleutels, die ervoor zorgen dat het paard zich symmetrisch ontwikkelt in lijf en ledematen.

Sleutel 1: Lengtebuiging
De eerste stap van het rechtrichten is het vragen van lengtebuiging aan het paard. Met lengtebuiging wordt bedoeld: de zoveel mogelijk gelijkmatige en doorgaande zijdelingse welving in de wervelkolom. Door de korte spieren te rekken en de lange spieren te laten aanspannen, kan het paard op beide zijdes de juiste lengtebuiging aannemen.

Sleutel 2: Voorwaarts neerwaarts
Als het paard zijn rug loslaat door het stretchen in stap 1, kan hij zijn hals voorwaarts neerwaarts laten zakken. Door het stretchen van de buitenkant van het lichaam wordt de rugspier aan die kant lang. Een lange rugspier kan het hoofd niet omhoog houden, waardoor het paard zijn hals als het ware laat "vallen" in een voorwaarts neerwaartse houding.

Sleutel 3: Ondertreden
Door een correcte lengtebuiging komt de binnenheup van het paard naar voren, zodat het binnenachterbeen precies onder de massa kan treden. De voorwaarts neerwaartse tendens van het paard animeert het achterbeen tot doorswingen naar voren. Het correct ondertreden is een voorwaarde om het achterbeen in de volgende stappen te kunnen laten buigen.

Sleutel 4: Buiging binnenachterbeen
Als het paard de juiste lengtebuiging kan aannemen, is het in staat zijn binnenachterbeen onder de massa te plaatsen. Vervolgens kan dit ondertredende achterbeen gewicht over gaan nemen van de voorhand en daardoor buigzamer worden. Dit gebeurt via de oefening schouderbinnenwaarts.

Sleutel 5: Buiging buitenachterbeen
De volgende stap is om het achterbeen buigzaam te maken in de functie van buitenachterbeen. Dit gebeurt via de travers. Het buitenachterbeen komt in deze oefening onder de massa, waardoor dit been buigzaam wordt gemaakt. De travers zorgt ervoor dat de stuwkracht van het buitenachterbeen verminderd wordt en dit achterbeen meer tot dragen gebracht wordt.

Sleutel 6: Buiging van beide achterbenen tegelijk
Als het paard geleerd heeft zijn lichaam te buigen en vervolgens ieder achterbeen, dan kan hem gevraagd worden beide achterbenen tegelijk te buigen. Hier voorgebruiken we de pirouette en de piaffe. Een rechtgericht paard laat zich verzamelen en oprichten, zodat de voorhand ontlast wordt.
Het resultaat van alle zes sleutels is dat een paard symmetrisch ontwikkeld is in lijf en ledematen en dat hij in balans komt. Het paard kan naar twee zijdes inbuigen, heeft gelijke schoudervrijheid, draagt en stuwt gelijkmatig met de achterbenen en draagt meer gewicht op de achterbenen.


6. Trainingsdriehoek
Het paard kan via drie trainingsvormen worden rechtgericht, waarbij de zes sleutels worden ingezet:
1. Longeren
2. Werk aan de hand
3. Rijden

Longeren

Werk aan de hand

Rijden

Via deze trainingsonderdelen ontwikkelt het paard zich symmetrisch in lijf en ledematen.
Elk trainingsonderdeel bevat een reeks gymnastiekoefeningen voor het paard om spieren te rekken en te strekken, aan te spannen en weer te ontspannen, zodat hij fit, soepel, buigzaam, gespierd en sterk wordt om de ruiter goed te kunnen dragen. De ruiter is daarbij de persoonlijke fitnesstrainer van het paard.

6.1 Longeren
Het doel van het longeren is het paard op beide zijdes te gymnastiseren. Het paard wordt gevraagd in de juiste lengtebuiging te lopen, waarbij het zijn binnenachterbeen onder de massa plaatst en door het stretchen van de buitenkant van zijn lijf zijn rug loslaat en voorwaarts neerwaarts gaat lopen. 

RODE DRAAD
Het structurele thema in dit trainingsonderdeel is de LVO, de eerste drie sleutels van het rechtrichten:
1. Lengtebuiging
2. Voorwaarts neerwaartse tendens
3. Ondertreden

Deze eerste drie sleutels worden gezamelijk ook wel de "LVO" genoemd. De L staat voor 'Lengtebuiging', de V voor 'Voorwaarts neerwaartse tendens' en de O voor 'Ondertreden'.

Op beide zijdes wordt het paard gevraagd in de juiste lengtebuiging te lopen, waardoor het zijn rug loslaat en voorwaarts neerwaarts gaat lopen en zijn binnenheup naar voren brengt zodat het achterbeen onder de massa gezet kan worden. Zowel in stap, draf als galop. Als het paard deze drie elementen - de LVO - geleerd heeft aan de longe, is een grote stap in de opleiding gemaakt.

Als de LVO in orde is, loopt het paard in balans en in een correcte en ontspannen voorwaarts neerwaartse houding. Bijzetteugels zijn daarom niet nodig.

Oefeningen
Aan de longe leert het paard de volgende oefeningen:
1. Voorwaarts neerwaarts in stilstand
De eerste oefening die het paard geleerd wordt, is het voorwaarts neerwaarts brengen van zijn hoofd en hals.
Vraag het paard in stilstand te wijken voor druk achter de oren. Als het paard zijn hoofd laat zakken, haal je de druk weg en beloon je het paard. Deze oefening wordt ook wel 'wijken voor druk' genoemd.

2. Stelling & buiging in stilstand
In de tweede oefening wordt stelling en buiging gevraagd.
Stelling is de buiging van het hoofd/halsgebied naar links of rechts. Je vraagt beetje bij beetje stelling, waarbij het paard stil moet blijven staan. Als het paard de stelling in losgelatenheid aanneemt, laat je zelf de druk los.
Als het goed gaat, zie je dat door het vragen van stelling de buiging doorwerkt in de gehele wervelkolom, waardoor de heup iets naar voren komt.

3. LVO aan de hand
De derde oefening is het paard laten bewegen op een cirkel met lengtebuiging, een voorwaartse neerwaartse tendens en een ondertredend binnenachterbeen.

Tijdens de oefening vraag je stelling via de kaptoom. Je vraagt tegelijkertijd het hoofd voorwaarts neerwaarts en met een 'vriendelijke' zweep kun je het binnenachterbeen animeren om onder te treden.

4. LVO op de grotere cirkel
Het paard heeft via de eerste drie oefeningen geleerd voorwaarts neerwaarts te lopen, in de lengte te buigen en met zijn binnenachterbeen onder de massa te treden. Nu kan het paard op de grotere cirkel geplaatst worden.

5. Overgangen
Als het paard in stap de LVO behoudt, kan hem gevraagd worden dit ook in draf te laten zien en later ook in galop. Niet progressieve overgangen, zoals halt-draf, galop-stap kunnen aan het paard gevraagd worden als hij bevestigd is in alledrie de gangen.

6.2 Werk aan de hand
Het doel van het werk aan de hand is het paard op beide zijdes te gymnastiseren, het paard de rechtrichtende buigingsarbeid aan te leren en het paard voor te bereiden op het rijden. De ruiter kan het paard alle zijgangen vanaf de grond aanleren. De ruiter kan het paard daarbij van de grond af zien bewegen en observeren in al zijn gangen en bijvoorbeeld zien welk achterbeen zwakker is.

RODE DRAAD
Het structurele thema in dit trainingsonderdeel is de LVO, de eerste drie sleutels van het rechtrichten:
1. Lengtebuiging
2. Voorwaart neerwaartse tendens
3. Ondertreden
In elke oefening wordt het paard gevraagd in de juiste lengtebuiging te lopen, waardoor het zijn rug loslaat en voorwaarts neerwaarts gaat lopen en zijn binnenheup naar voren brengt zodat het achterbeen onder de massa gezet kan worden.

Maar via het werk aan de hand kunnen ook sleutel 4, 5 en 6 uitgevoerd worden: het buigzaam maken van het binnenachterbeen (4) , het buigzaam maken van het buitenachterbeen (5) en het buigzaam maken van beide achterbenen tegelijk (6) zodat de voorhand ontlast wordt.

Oefeningen
Via het werk aan de hand leert het paard de volgende oefeningen:

Volte
In de volte leert het paard naar beide zijdes in te buigen, in een voorwaarts neerwaartse houding en met een ondertredend binnenachterbeen.
De ruiter vraagt stelling met de binnenteugel en vraagt het binnenachterbeen onder te treden doordat de zweep het binnenachterbeen 'aanwijst' op het moment dat dat been in de lucht is.

Schouderbinnenwaarts
Als het paard nageeflijk aanvoelt aan de binnenteugel, kan via de buitenteugel het paard gevraagd worden zijn schouders naar binnen te brengen. Zo wordt de massa voor de bewegingsrichting van het binnenachterbeen geplaatst, waardoor dit been meer gewicht gaat opnemen. De wand begrenst het buitenachterbeen, zodat dit niet kan uitzwaaien.


Travers
Via de travers wordt het buitenachterbeen buigzaam
gemaakt.
De ruiter loopt in deze oefening achteruit en maakt het paard hol in de hals. Als reactie komt de achterhand naar binnen.

Renvers
Om de travers meer op eigen benen uit te laten voeren, wordt de renvers aangeboden. Deze oefening wordt opgezet vanuit een schouderbinnenwaarts op vier sporen. Dan wordt de buiging gewisseld en zo ontstaat de renvers.

Appuyeren
Het appuyement aan de hand is een renvers op de
diagonaal, waarbij het paard totaal geen steun meer heeft van de wand en dus op eigen benen moet lopen. De inzet is als volgt: de ruiter wendt af op een kwartlijn (lijn tussen de hoefslag en de middellijn) en wisselt de buiging. Belangrijk is om de voorhand goed voor de achterhand te houden, zodat beide achterbenen het zwaartepunt kunnen blijven vinden.

Werkpirouette
De werkpirouette aan de hand wordt uitgevoerd met de 'renvershulpen'. Om het aan te leren is de volgende oefening
praktisch:
Maak een grote volte bij A. Wissel op X de buiging en maak een volte bij C waarbij het paard de houding van de renvers aanneemt.
Door de volte vervolgens te verkleinen, en het paard als het ware een wending om de achterhand te laten maken, ontstaat een werkpirouette.

Piaffe
Alle oefeningen die hierboven beschreven zijn, kunnen ook in draf worden uitgevoerd. Door de draf steeds meer te verzamelen ontstaan zogenaamde 'halve passen' in de draf.
Uiteindelijk, na een langdurige trainingsperiode, is het paard zo sterk geworden dat hij kan 'draven op de plaats' en zo ontstaat de piaffe. In deze oefening worden beide achterbenen tegelijk buigzaam gemaakt.

6.3 Rijden
Alle zijgangen die het paard van de grond af heeft aangeleerd kan de ruiter rijdend vervolmaken.

LVO
Het structurele thema in dit trainingsonderdeel is de LVO, de eerste drie sleutels van het rechtrichten:
1. Lengtebuiging
2. Voorwaart neerwaartse tendens
3. Ondertreden

In elke oefening wordt het paard gevraagd in de juiste lengtebuiging te lopen, waardoor het zijn rug loslaat en voorwaarts neerwaarts gaat lopen en zijn binnenheup naar voren brengt zodat het achterbeen onder de massa gezet kan worden.

Rijdend kunnen ook sleutel 4, 5 en 6 uitgevoerd worden: het buigzaam maken van het binnenachterbeen, het buigzaam maken van het buitenachterbeen en het buigzaam maken van beide achterbenen tegelijk zodat de voorhand ontlast wordt.

Oefeningen
Via de volgende oefeningen kan het paard worden rechtgericht tijdens het rijden.

Volte
De volte is ook de basisoefening bij het rijden. Via deze oefening leert het paard correct te buigen onder de ruiter.
Ook moet het paard in een voorwaarts neerwaartse houding lopen om de ruiter met een juist ruggebruik te kunnen dragen. Belangrijk is dat het paard met zijn binnenachterbeen onder de ruiter treedt, om zo de ruiter beter te kunnen dragen.

Schouderbinnenwaarts
De volte heeft ervoor gezorgd dat het paard zijn lichaam leert buigen. De schouderbinnenwaarts is belangrijk om het binnenachterbeen buigzamer te maken. De ruiter gebruikt hierbij de zogenaamde versale hulpen. Versale hulpen zijn de volgende diagonale hulpen:
Binnenbeen in combinatie met de buitenteugel

Travers
Via de travers wordt het buitenachterbeen buigzaam gemaakt. De ruiter gebruikt hierbij de zogenaamde traversale hulpen. Traversale hulpen zijn de volgende diagonale hulpen:
Buitenbeen in combinatie met de indirecte binnenteugel

Renvers
Om de travers meer op eigen benen uit te laten  voeren, wordt de renvers aangeboden. Deze oefening wordt opgezet vanuit een schouderbinnenwaarts op vier sporen. Dan wordt de buiging gewisseld en zo ontstaat de renvers.

Appuyeren
Het appuyement wordt rijdend uitgevoerd als een travers die gereden wordt op de diagonaal. De inzet is als volgt: de ruiter rijdt eerst een paar passen schouderbinnenwaarts om vervolgens het buitenachterbeen erbij te vragen en de travers uit te voeren over de diagonaal.

Werkpirouette
De werkpirouette wordt rijdend uitgevoerd als een travers op de volte. Om het aan te leren is de volgende oefening aan te bevelen: De ruiter rijdt een volte in travers en verkleint spiraalsgewijs de volte.
De 1/2 pirouette in stap is een wending om de achterhand en wordt ook wel keertwending genoemd.

Piaffe
Uiteindelijk is het paard zo sterk dat hem gevraagd kan worden beide achterbenen tegelijk te buigen in de piaffe.

7. De kaptoom
Tijdens het rechtrichten maken we gebruik van een kaptoom. Via de kaptoom kun je het paard in de gehele lengte in zijn wervelkolom laten inbuigen, van de eerste halswervel tot de staartwervels. Deze lengtebuiging wordt in alle rechtrichtende buigingsarbeid gevraagd, zowel tijdens het longeren, het werk aan de hand als het rijden.

De kaptoom bestaat uit een flexibele metalen neusbeugel die met leer is omwikkeld en die zich naar de neus vormt.
Aan de neusbeugel zijn drie ringen zijn bevestigd. Deze ringen zijn beweeglijk, wat gemakkelijk is bij het van hand veranderen.
Verder verhindert een kaakriem dat de bakstukken in de ogen kunnen komen.
De kaptoom werd in vroeger eeuwen al gebruikt om paarden mee te trainen. Grootmeester François Robichon de la Guérinière (1688-1751) schrijft er over in zijn boek "Ecole de Cavalerie". Ook de Duke of Newcastle en De la Broue (rond 1600) kenden grote voordelen toe aan de kaptoom.

Voordelen
Het jonge of scheve paard is nog niet gewend om zijn lichaam te buigen en zal voortdurend proberen rechtuit te lopen. De kaptoom is uitgevonden om het paard te leren wenden, halt te leren houden, het hoofd en de achterhand correct te kunnen plaatsen, lijf en leden soepel en buigzaam te maken, zonder de mond te benadelen.

Door het gebruik van de kaptoom wordt je paard een stuk soepeler in zijn lichaam.
Met de kaptoom kunnen ook de fouten die andere ruiters hebben toegebracht via de trens, hersteld worden.
Bij een eventuele overgang van kaptoom naar trens of kandare zal het paard attent reageren op het effect van het bit en het paard zal als resultaat lichter in de hand zijn.
De kaptoom helpt je optimaal bij het rechtrichten.
Het is heel eenvoudig om de kaptoom te gebruiken in de training.
De kaptoom is eenvoudig in het hoofdstel te integreren met het bit.

8. Tot slot
Tot slot zet ik nog even de voordelen van het rechtrichten voor jou en je paard op een rij:
Je kunt je paard met (rijkunstige) problemen ontwikkelen naar een fijn, meewerkend rijpaard.
Je leert te trainen in een logisch systeem van goed doordachte gymnastiserende oefeningen en kunt jezelf zo ontwikkelen tot persoonlijke fitnesstrainer van je paard.
Dit baanbrekende trainingssysteem zorgt er gegarandeerd voor dat je je rijproblemen voor altijd kunt elimineren.
Je krijgt steeds meer inzicht in het ontstaan van rijkunstige problemen, leert deze te verhelpen en te voorkomen.
Dankzij het heldere systeem heb je altijd een goede basis om op terug te vallen, om van daaruit oplossingen te vinden, welk rijkunstig probleem je ook tegenkomt.
Met rechtrichten als 'heilgymnastiek' kun je rugproblemen en overbelasting wegnemen en voorkomen.
En je kunt daarnaast nog een stapje verder gaan: je kunt de talenten van je paard tot volle bloei laten komen
Je paard ontwikkelt zich fysiek, wordt soepeler en wendbaarder, sterker en buigzamer in de achterhand en laat zich makkelijk lichtvoetig verzamelen.
Je paard wordt mentaal sterker, zelfverzekerder en zal niet snel meer schrikken. Je paard wordt steeds loyaler en aanhankelijker naar je toe en zal geen verzet meer tonen.
Als ik kijk naar al mijn andere eigen paarden en de vele andere paarden die met deze methode enorm zijn opgeknapt, dan is dat het bewijs dat rechtrichten werkt! Ook voor jouw paard.
De methode is heel diervriendelijk.
In de afgelopen jaren heb ik veel mensen ontmoet die niet happy waren met het rijden op hun paard en die nu met veel plezier en met goede resultaten elke dag hun paard rijden.
De trainingsonderdelen kunnen door iedereen worden uitgevoerd, het maakt niet uit of je een beginnend ruiter bent of gevorderd.
